<TEI.2>
<text>
<body>

<div1 type="Book" n="1" org="uniform" sample="complete">
<milestone n="1" unit="card"/>
<milestone ed="Magnus" n="Invocatio." unit="tale"/>
<milestone ed="More" n="Invocation" unit="tale"/>
<milestone ed="P" unit="para"/>
<l>In nova fert animus mutatas dicere formas</l>
<l>corpora; di, coeptis (nam vos mutastis et illas)</l>
<l>adspirate meis primaque ab origine mundi</l>
<l>ad mea perpetuum deducite tempora carmen.</l>
<milestone n="5" unit="card"/>
<milestone ed="Magnus" n="Mundi origo." unit="tale"/>
<milestone ed="P" unit="para"/>
<l n="5">Ante mare et terras et quod tegit omnia caelum</l>
<l>unus erat toto naturae vultus in orbe,</l>
<l>quem dixere chaos: rudis indigestaque moles</l>
<l>nec quicquam nisi pondus iners congestaque eodem</l>
<l>non bene iunctarum discordia semina rerum.</l>
<l n="10">nullus adhuc mundo praebebat lumina Titan,</l>
<l>nec nova crescendo reparabat cornua Phoebe,</l>
<l>nec circumfuso pendebat in aere tellus</l>
<l>ponderibus librata suis, nec bracchia longo</l>
<l>margine terrarum porrexerat Amphitrite;</l>
<l n="15">utque aer, tellus illic et pontus et aether.</l>
<l>Sic erat instabilis tellus, innabilis unda,</l>
<l>lucis egens aer: nulli sua forma manebat,</l>
<l>obstabatque aliis aliud, quia corpore in uno</l>
<l>frigida pugnabant calidis, umentia siccis,</l>
<l n="20">mollia cum duris, sine pondere habentia pondus.</l>
<milestone ed="P" unit="para"/>
<l>Hanc deus et melior litem natura diremit.</l>
<l>Nam caelo terras et terris abscidit undas,</l>
<l>et liquidum spisso secrevit ab aere caelum.</l>
<l>Quae postquam evolvit caecoque exemit acervo,</l>
<l n="25">dissociata locis concordi pace ligavit.</l>
<l>Ignea convexi vis et sine pondere caeli</l>
<l>emicuit summaque locum sibi fecit in arce:</l>
<l>proximus est aer illi levitate locoque:</l>
<l>densior his tellus, elementaque grandia traxit</l>
<l n="30">et pressa est gravitate sua: circumfluus umor</l>
<l>ultima possedit solidumque coercuit orbem.</l>
<milestone ed="P" unit="para"/>
<l>Sic ubi dispositam quisquis fuit ille deorum</l>
<l>congeriem secuit sectamque in membra redegit,</l>
<l>principio terram, ne non aequalis ab omni</l>
<l n="35">parte foret, magni speciem glomeravit in orbis.</l>
<l>Tum freta diffudit rapidisque tumescere ventis</l>
<l>iussit et ambitae circumdare litora terrae.</l>
<l>Addidit et fontes et stagna inmensa lacusque</l>
<l>fluminaque obliquis cinxit declivia ripis,</l>
<l n="40">quae, diversa locis, partim sorbentur ab ipsa,</l>
<l>in mare perveniunt partim campoque recepta</l>
<l>liberioris aquae pro ripis litora pulsant.</l>
<l>Iussit et extendi campos, subsidere valles,</l>
<l>fronde tegi silvas, lapidosos surgere montes.</l>
<l n="45">Utque duae dextra caelum totidemque sinistra</l>
<l>parte secant zonae, quinta est ardentior illis,</l>
<l>sic onus inclusum numero distinxit eodem</l>
<l>cura dei, totidemque plagae tellure premuntur.</l>
<l>Quarum quae media est, non est habitabilis aestu:</l>
<l n="50">
nix tegit alta duas: totidem inter utrumque locavit
</l>
<l>temperiemque dedit mixta cum frigore flamma.</l>
<milestone ed="P" unit="para"/>
<l>Inminet his aer. Qui quanto est pondere terrae,</l>
<l>pondere aquae levior tanto est onerosior igni.</l>
<l>Illic et nebulas, illic consistere nubes</l>
<l n="55">iussit et humanas motura tonitrua mentes</l>
<l>et cum fulminibus facientes fulgura ventos.</l>
<l>His quoque non passim mundi fabricator habendum</l>
<l>aera permisit: vix nunc obsistitur illis,</l>
<l>cum sua quisque regant diverso flamina tractu,</l>
<l n="60">quin lanient mundum: tanta est discordia fratrum.</l>
<l>Eurus ad Auroram Nabataeaque regna recessit</l>
<l>Persidaque et radiis iuga subdita matutinis;</l>
<l>vesper et occiduo quae litora sole tepescunt,</l>
<l>proxima sunt Zephyro: Scythiam septemque triones</l>
<l n="65">horrifer invasit Boreas: contraria tellus</l>
<l>nubibus adsiduis pluviaque madescit ab Austro.</l>
<l>Haec super inposuit liquidum et gravitate carentem</l>
<l>aethera nec quicquam terrenae faecis habentem.</l>
<l>Vix ita limitibus dissaepserat omnia certis,</l>
<l n="70">cum, quae pressa diu massa latuere sub illa,</l>
<l>sidera coeperunt toto effervescere caelo.</l>
<milestone ed="P" unit="para"/>
<l>Neu regio foret ulla suis animalibus orba,</l>
<l>astra tenent caeleste solum formaeque deorum,</l>
<l>cesserunt nitidis habitandae piscibus undae,</l>
<l n="75">terra feras cepit, volucres agitabilis aer.</l>
<milestone ed="P" unit="para"/>
<l>Sanctius his animal mentisque capacius altae</l>
<l>deerat adhuc et quod dominari in cetera posset.</l>
<l>Natus homo est, sive hunc divino semine fecit</l>
<l>ille opifex rerum, mundi melioris origo,</l>
<l n="80">sive recens tellus seductaque nuper ab alto</l>
<l>aethere cognati retinebat semina caeli;</l>
<l>quam satus Iapeto mixtam pluvialibus undis</l>
<l>finxit in effigiem moderantum cuncta deorum.</l>
<l>Pronaque cum spectent animalia cetera terram,</l>
<l n="85">os homini sublime dedit, caelumque videre</l>
<l>iussit et erectos ad sidera tollere vultus.</l>
<l>
Sic, modo quae fuerat rudis et sine imagine, tellus
</l>
<l>induit ignotas hominum conversa figuras.</l>
<milestone n="89" unit="card"/>
<milestone ed="Magnus" n="Quattuor aetates. Gigantes." unit="tale"/>
<milestone ed="P" unit="para"/>
<l>Aurea prima sata est aetas, quae vindice nullo,</l>
<l n="90">sponte sua, sine lege fidem rectumque colebat.</l>
<l>Poena metusque aberant, nec verba minantia fixo</l>
<l>aere legebantur, nec supplex turba timebat</l>
<l>iudicis ora sui, sed erant sine vindice tuti.</l>
<l>Nondum caesa suis, peregrinum ut viseret orbem,</l>
<l n="95">montibus in liquidas pinus descenderat undas,</l>
<l>nullaque mortales praeter sua litora norant.</l>
<l>Nondum praecipites cingebant oppida fossae;</l>
<l>non tuba directi, non aeris cornua flexi,</l>
<l>non galeae, non ensis erat: sine militis usu</l>
<l n="100">mollia securae peragebant otia gentes.</l>
<l>ipsa quoque inmunis rastroque intacta nec ullis</l>
<l>saucia vomeribus per se dabat omnia tellus;</l>
<l>contentique cibis nullo cogente creatis</l>
<l>arbuteos fetus montanaque fraga legebant</l>
<l n="105">cornaque et in duris haerentia mora rubetis</l>
<l>et quae deciderant patula Iovis arbore glandes.</l>
<l>Ver erat aeternum, placidique tepentibus auris</l>
<l>mulcebant zephyri natos sine semine flores.</l>
<l>Mox etiam fruges tellus inarata ferebat,</l>
<l n="110">nec renovatus ager gravidis canebat aristis;</l>
<l>flumina iam lactis, iam flumina nectaris ibant,</l>
<l>flavaque de viridi stillabant ilice mella.</l>
<milestone ed="P" unit="para"/>
<l>Postquam, Saturno tenebrosa in Tartara misso,</l>
<l>sub Iove mundus erat, subiit argentea proles,</l>
<l n="115">auro deterior, fulvo pretiosior aere.</l>
<l>Iuppiter antiqui contraxit tempora veris</l>
<l>perque hiemes aestusque et inaequalis autumnos</l>
<l>et breve ver spatiis exegit quattuor annum.</l>
<l>Tum primum siccis aer fervoribus ustus</l>
<l n="120">canduit, et ventis glacies adstricta pependit.</l>
<l>Tum primum subiere domus (domus antra fuerunt</l>
<l>et densi frutices et vinctae cortice virgae).</l>
<l>Semina tum primum longis Cerealia sulcis</l>
<l>obruta sunt, pressique iugo gemuere iuvenci.</l>
<milestone ed="P" unit="para"/>
<l n="125">Tertia post illam successit aenea proles,</l>
<l>saevior ingeniis et ad horrida promptior arma,</l>
<l>non scelerata tamen. De duro est ultima ferro.</l>
<l>Protinus inrupit venae peioris in aevum</l>
<l>omne nefas: fugere pudor verumque fidesque;</l>
<l n="130">In quorum subiere locum fraudesque dolique</l>
<l>insidiaeque et vis et amor sceleratus habendi.</l>
<l>Vela dabat ventis (nec adhuc bene noverat illos)</l>
<l>navita; quaeque diu steterant in montibus altis,</l>
<l>fluctibus ignotis insultavere carinae,</l>
<l n="135">communemque prius ceu lumina solis et auras</l>
<l>cautus humum longo signavit limite mensor.</l>
<l>Nec tantum segetes alimentaque debita dives</l>
<l>poscebatur humus, sed itum est in viscera terrae:</l>
<l>quasque recondiderat Stygiisque admoverat umbris,</l>
<l n="140">effodiuntur opes, inritamenta malorum.</l>
<l>Iamque nocens ferrum ferroque nocentius aurum</l>
<l>prodierat: prodit bellum, quod pugnat utroque,</l>
<l>sanguineaque manu crepitantia concutit arma.</l>
<l>Vivitur ex rapto: non hospes ab hospite tutus,</l>
<l n="145">
non socer a genero; fratrum quoque gratia rara est.
</l>
<l>Inminet exitio vir coniugis, illa mariti;</l>
<l>lurida terribiles miscent aconita novercae;</l>
<l>filius ante diem patrios inquirit in annos.</l>
<l>Victa iacet pietas, et virgo caede madentis,</l>
<l n="150">ultima caelestum terras Astraea reliquit.</l>
<milestone ed="More" n="Giants" unit="tale"/>
<milestone ed="P" unit="para"/>
<l>Neve foret terris securior arduus aether,</l>
<l>adfectasse ferunt regnum caeleste Gigantas</l>
<l>altaque congestos struxisse ad sidera montes.</l>
<l>Tum pater omnipotens misso perfregit Olympum</l>
<l n="155">fulmine et excussit subiectae Pelion Ossae.</l>
<l>Obruta mole sua cum corpora dira iacerent,</l>
<l>perfusam multo natorum sanguine Terram</l>
<l>inmaduisse ferunt calidumque animasse cruorem,</l>
<l>et, ne nulla suae stirpis monimenta manerent,</l>
<l n="160">in faciem vertisse hominum. Sed et illa propago</l>
<l>contemptrix superum saevaeque avidissima caedis</l>
<l>et violenta fuit: scires e sanguine natos.</l>
<milestone n="163" unit="card"/>
<milestone ed="Magnus" n="Lycaon." unit="tale"/>
<milestone ed="P" unit="para"/>
<l>Quae pater ut summa vidit Saturnius arce,</l>
<l>ingemit et, facto nondum vulgata recenti,</l>
<l n="165">foeda Lycaoniae referens convivia mensae,</l>
<l>ingentes animo et dignas Iove concipit iras,</l>
<l>conciliumque vocat: tenuit mora nulla vocatos.</l>
<milestone ed="P" unit="para"/>
<l>Est via sublimis, caelo manifesta sereno:</l>
<l>lactea nomen habet, candore notabilis ipso.</l>
<l n="170">Hac iter est superis ad magni tecta Tonantis</l>
<l>regalemque domum. Dextra laevaque deorum</l>
<l>atria nobilium valvis celebrantur apertis</l>
<l>(plebs habitat diversa locis): hac parte potentes</l>
<l>caelicolae clarique suos posuere penates.</l>
<l n="175">Hic locus est, quem, si verbis audacia detur,</l>
<l>haud timeam magni dixisse Palatia caeli.</l>
<milestone ed="P" unit="para"/>
<l>Ergo ubi marmoreo superi sedere recessu,</l>
<l>celsior ipse loco sceptroque innixus eburno</l>
<l>terrificam capitis concussit terque quaterque</l>
<l n="180">caesariem, cum qua terram, mare, sidera movit.</l>
<l>Talibus inde modis ora indignantia solvit:</l>
<milestone ed="P" unit="para"/>
<l>“Non ego pro mundi regno magis anxius illa</l>
<l>tempestate fui, qua centum quisque parabat</l>
<l>inicere anguipedum captivo bracchia caelo.</l>
<l n="185">Nam quamquam ferus hostis erat, tamen illud ab uno</l>
<l>corpore et ex una pendebat origine bellum.</l>
<l>Nunc mihi, qua totum Nereus circumsonat orbem,</l>
<l>perdendum est mortale genus: per flumina iuro</l>
<l>infera, sub terras Stygio labentia luco!</l>
<l n="190">cuncta prius temptata: sed inmedicabile corpus</l>
<l>ense recidendum est, ne pars sincera trahatur.</l>
<l>Sunt mihi semidei, sunt rustica numina, nymphae</l>
<l>faunique satyrique et monticolae silvani:</l>
<l>quos quoniam caeli nondum dignamur honore,</l>
<l n="195">quas dedimus certe terras habitare sinamus.</l>
<l>An satis, o superi, tutos fore creditis illos,</l>
<l>cum mihi, qui fulmen, qui vos habeoque regoque,</l>
<l>struxerit insidias notus feritate Lycaon?”</l>
<milestone ed="P" unit="para"/>
<l>Confremuere omnes studiisque ardentibus ausum</l>
<l n="200">talia deposcunt. Sic, cum manus inpia saevit</l>
<l>sanguine Caesareo Romanum exstinguere nomen,</l>
<l>attonitum tanto subitae terrore ruinae</l>
<l>humanum genus est totusque perhorruit orbis:</l>
<l>nec tibi grata minus pietas, Auguste, tuorum est,</l>
<l n="205">quam fuit illa Iovi. Qui postquam voce manuque</l>
<l>murmura conpressit, tenuere silentia cuncti.</l>
<l>Substitit ut clamor pressus gravitate regentis,</l>
<l>Iuppiter hoc iterum sermone silentia rupit:</l>
<milestone ed="P" unit="para"/>
<l>“Ille quidem poenas, curam hanc dimittite, solvit.</l>
<l n="210">Quod tamen admissum, quae sit vindicta, docebo.</l>
<l>Contigerat nostras infamia temporis aures;</l>
<l>quam cupiens falsam summo delabor Olympo</l>
<l>et deus humana lustro sub imagine terras.</l>
<l>Longa mora est, quantum noxae sit ubique repertum,</l>
<l n="215">enumerare: minor fuit ipsa infamia vero.</l>
<l>Maenala transieram latebris horrenda ferarum</l>
<l>et cum Cyllene gelidi pineta Lycaei:</l>
<l>Arcadis hinc sedes et inhospita tecta tyranni</l>
<l>ingredior, traherent cum sera crepuscula noctem.</l>
<l n="220">Signa dedi venisse deum, vulgusque precari</l>
<l>coeperat: inridet primo pia vota Lycaon,</l>
<l>mox ait ”experiar deus hic, discrimine aperto,</l>
<l>an sit mortalis. Nec erit dubitabile verum.”</l>
<l>Nocte gravem somno necopina perdere morte</l>
<l n="225">me parat: haec illi placet experientia veri.</l>
<l>Nec contentus eo est: missi de gente Molossa</l>
<l>obsidis unius iugulum mucrone resolvit,</l>
<l>atque ita semineces partim ferventibus artus</l>
<l>mollit aquis, partim subiecto torruit igni.</l>
<l n="230">Quod simul inposuit mensis, ego vindice flamma</l>
<l>in domino dignos everti tecta penates.</l>
<l>Territus ipse fugit, nactusque silentia ruris</l>
<l>exululat frustraque loqui conatur: ab ipso</l>
<l>conligit os rabiem, solitaeque cupidine caedis</l>
<l n="235">
vertitur in pecudes et nunc quoque sanguine gaudet.
</l>
<l>In villos abeunt vestes, in crura lacerti:</l>
<l>fit lupus et veteris servat vestigia formae.</l>
<l>Canities eadem est, eadem violentia vultus,</l>
<l>idem oculi lucent, eadem feritatis imago est.</l>
<milestone ed="More" n="The Deluge" unit="tale"/>
<l n="240">Occidit una domus. Sed non domus una perire</l>
<l>digna fuit: qua terra patet, fera regnat Erinys.</l>
<l>In facinus iurasse putes. Dent ocius omnes</l>
<l>quas meruere pati (sic stat sententia) poenas.”</l>
<milestone ed="P" unit="para"/>
<l>Dicta Iovis pars voce probant stimulosque frementi</l>
<l n="245">adiciunt, alii partes adsensibus inplent.</l>
<l>Est tamen humani generis iactura dolori</l>
<l>omnibus, et, quae sit terrae mortalibus orbae</l>
<l>forma futura, rogant, quis sit laturus in aras</l>
<l>tura, ferisne paret populandas tradere terras.</l>
<l n="250">Talia quaerentes (sibi enim fore cetera curae)</l>
<l>rex superum trepidare vetat subolemque priori</l>
<l>dissimilem populo promittit origine mira.</l>
<milestone n="253" unit="card"/>
<milestone ed="Magnus" n="Diluvium. Deucalion et Pyrrha." unit="tale"/>
<milestone ed="P" unit="para"/>
<l>Iamque erat in totas sparsurus fulmina terras:</l>
<l>sed timuit, ne forte sacer tot ab ignibus aether</l>
<l n="255">conciperet flammas longusque ardesceret axis:</l>
<l>esse quoque in fatis reminiscitur, adfore tempus,</l>
<l>quo mare, quo tellus correptaque regia caeli</l>
<l>ardeat et mundi moles obsessa laboret.</l>
<l>Tela reponuntur manibus fabricata Cyclopum:</l>
<l n="260">poena placet diversa, genus mortale sub undis</l>
<l>perdere et ex omni nimbos demittere caelo.</l>
<milestone ed="P" unit="para"/>
<l>Protinus Aeoliis Aquilonem claudit in antris</l>
<l>et quaecumque fugant inductas flamina nubes</l>
<l>emittitque Notum. Madidis Notus evolat alis,</l>
<l n="265">terribilem picea tectus caligine vultum:</l>
<l>barba gravis nimbis, canis fluit unda capillis;</l>
<l>fronte sedent nebulae, rorant pennaeque sinusque.</l>
<l>Utque manu late pendentia nubila pressit,</l>
<l>fit fragor: hinc densi funduntur ab aethere nimbi.</l>
<l n="270">Nuntia Iunonis varios induta colores</l>
<l>concipit Iris aquas alimentaque nubibus adfert.</l>
<l>Sternuntur segetes et deplorata coloni</l>
<l>vota iacent, longique perit labor inritus anni.</l>
<milestone ed="P" unit="para"/>
<l>Nec caelo contenta suo est Iovis ira, sed illum</l>
<l n="275">caeruleus frater iuvat auxiliaribus undis.</l>
<l>Convocat hic amnes. Qui postquam tecta tyranni</l>
<l>intravere sui, “non est hortamine longo</l>
<l>nunc” ait “utendum. Vires effundite vestras:</l>
<l>sic opus est! aperite domos ac mole remota</l>
<l n="280">fluminibus vestris totas inmittite habenas!”</l>
<l>Iusserat; hi redeunt ac fontibus ora relaxant</l>
<l>et defrenato volvuntur in aequora cursu.</l>
<l>Ipse tridente suo terram percussit: at illa</l>
<l>intremuit motuque vias patefecit aquarum.</l>
<l n="285">Exspatiata ruunt per apertos flumina campos</l>
<l>cumque satis arbusta simul pecudesque virosque</l>
<l>tectaque cumque suis rapiunt penetralia sacris.</l>
<l>Siqua domus mansit potuitque resistere tanto</l>
<l>indeiecta malo, culmen tamen altior huius</l>
<l n="290">unda tegit, pressaeque latent sub gurgite turres.</l>
<milestone ed="P" unit="para"/>
<l>Iamque mare et tellus nullum discrimen habebant:</l>
<l>omnia pontus erant; deerant quoque litora ponto.</l>
<l>Occupat hic collem, cumba sedet alter adunca</l>
<l>et ducit remos illic, ubi nuper ararat,</l>
<l n="295">ille supra segetes aut mersae culmina villae</l>
<l>navigat, hic summa piscem deprendit in ulmo.</l>
<l>Figitur in viridi, si fors tulit, ancora prato,</l>
<l>aut subiecta terunt curvae vineta carinae;</l>
<l>et, modo qua graciles gramen carpsere capellae,</l>
<l n="300">nunc ibi deformes ponunt sua corpora phocae.</l>
<l>Mirantur sub aqua lucos urbesque domosque</l>
<l>Nereides, silvasque tenent delphines et altis</l>
<l>incursant ramis agitataque robora pulsant.</l>
<l>Nat lupus inter oves, fulvos vehit unda leones,</l>
<l n="305">unda vehit tigres, nec vires fulminis apro,</l>
<l>crura nec ablato prosunt velocia cervo.</l>
<l>Quaesitisque diu terris, ubi sistere possit,</l>
<l>in mare lassatis volucris vaga decidit alis.</l>
<l>Obruerat tumulos inmensa licentia ponti,</l>
<l n="310">pulsabantque novi montana cacumina fluctus.</l>
<l>Maxima pars unda rapitur; quibus unda pepercit,</l>
<l>illos longa domant inopi ieiunia victu.</l>
<milestone ed="P" unit="para"/>
<l>Separat Aonios Oetaeis Phocis ab arvis,</l>
<l>terra ferax, dum terra fuit, sed tempore in illo</l>
<l n="315">pars maris et latus subitarum campus aquarum.</l>
<l>Mons ibi verticibus petit arduus astra duobus,</l>
<l>nomine Parnasus, superantque cacumina nubes.</l>
<l>Hic ubi Deucalion (nam cetera texerat aequor)</l>
<l>cum consorte tori parva rate vectus adhaesit,</l>
<l n="320">Corycidas nymphas et numina montis adorant</l>
<l>fatidicamque Themin, quae tunc oracla tenebat.</l>
<l>Non illo melior quisquam nec amantior aequi</l>
<l>vir fuit aut illa metuentior ulla deorum.</l>
<l>Iuppiter ut liquidis stagnare paludibus orbem</l>
<l n="325">et superesse virum de tot modo milibus unum,</l>
<l>et superesse videt de tot modo milibus unam,</l>
<l>innocuos ambo, cultores numinis ambo,</l>
<l>nubila disiecit nimbisque aquilone remotis</l>
<l>et caelo terras ostendit et aethera terris.</l>
<l n="330">Nec maris ira manet, positoque tricuspide telo</l>
<l>mulcet aquas rector pelagi supraque profundum</l>
<l>exstantem atque umeros innato murice tectum</l>
<l>caeruleum Tritona vocat conchaeque sonanti</l>
<l>inspirare iubet fluctusque et flumina signo</l>
<l n="335">iam revocare dato. Cava bucina sumitur illi,</l>
<l>tortilis, in latum quae turbine crescit ab imo,</l>
<l>bucina, quae medio concepit ubi aera ponto,</l>
<l>litora voce replet sub utroque iacentia Phoebo.</l>
<l>Tunc quoque, ut ora dei madida rorantia barba</l>
<l n="340">contigit et cecinit iussos inflata receptus,</l>
<l>omnibus audita est telluris et aequoris undis,</l>
<l>et quibus est undis audita, coercuit omnes.</l>
<l>Iam mare litus habet, plenos capit alveus amnes,</l>
<l>flumina subsidunt collesque exire videntur,</l>
<l n="345">surgit humus, crescunt loca decrescentibus undis,</l>
<l>postque diem longam nudata cacumina silvae</l>
<l>ostendunt limumque tenent in fronde relictum.</l>
<milestone n="348" unit="card"/>
<milestone ed="P" unit="para"/>
<l>Redditus orbis erat. Quem postquam vidit inanem</l>
<l>et desolatas agere alta silentia terras,</l>
<l n="350">Deucalion lacrimis ita Pyrrham adfatur obortis:</l>
<l>“O soror, o coniunx, o femina sola superstes,</l>
<l>quam commune mihi genus et patruelis origo,</l>
<l>deinde torus iunxit, nunc ipsa pericula iungunt,</l>
<l>terrarum, quascumque vident occasus et ortus,</l>
<l n="355">nos duo turba sumus; possedit cetera pontus.</l>
<l>Haec quoque adhuc vitae non est fiducia nostrae</l>
<l>certa satis; terrent etiam nunc nubila mentem.</l>
<l>Quis tibi, si sine me fatis erepta fuisses,</l>
<l>nunc animus, miseranda, foret? quo sola timorem</l>
<l n="360">ferre modo posses? quo consolante doleres?</l>
<l>
Namque ego (crede mihi) si te quoque pontus haberet,
</l>
<l>te sequerer, coniunx, et me quoque pontus haberet.</l>
<l>O utinam possim populos reparare paternis</l>
<l>artibus atque animas formatae infundere terrae!</l>
<l n="365">Nunc genus in nobis restat mortale duobus</l>
<l>(sic visum superis) hominumque exempla manemus.”</l>
<milestone ed="P" unit="para"/>
<l>Dixerat, et flebant. Placuit caeleste precari</l>
<l>numen et auxilium per sacras quaerere sortes.</l>
<l>Nulla mora est: adeunt pariter Cephisidas undas,</l>
<l n="370">ut nondum liquidas, sic iam vada nota secantes.</l>
<l>Inde ubi libatos inroravere liquores</l>
<l>vestibus et capiti, flectunt vestigia sanctae</l>
<l>ad delubra deae, quorum fastigia turpi</l>
<l>pallebant musco stabantque sine ignibus arae.</l>
<l n="375">Ut templi tetigere gradus, procumbit uterque</l>
<l>pronus humi gelidoque pavens dedit oscula saxo</l>
<l>atque ita “si precibus” dixerunt “numina iustis</l>
<l>victa remollescunt, si flectitur ira deorum,</l>
<l>dic, Themi, qua generis damnum reparabile nostri</l>
<l n="380">arte sit, et mersis fer opem, mitissima, rebus.”</l>
<l>Mota dea est sortemque dedit: “Discedite templo</l>
<l>et velate caput cinctasque resolvite vestes</l>
<l>ossaque post tergum magnae iactate parentis.”</l>
<milestone ed="P" unit="para"/>
<l>Obstipuere diu, rumpitque silentia voce</l>
<l n="385">Pyrrha prior iussisque deae parere recusat,</l>
<l>detque sibi veniam pavido rogat ore, pavetque</l>
<l>laedere iactatis maternas ossibus umbras.</l>
<l>Interea repetunt caecis obscura latebris</l>
<l>verba datae sortis secum inter seque volutant.</l>
<l n="390">Inde Promethides placidis Epimethida dictis</l>
<l>mulcet et “aut fallax” ait “est sollertia nobis,</l>
<l>aut pia sunt nullumque nefas oracula suadent.</l>
<l>Magna parens terra est, lapides in corpore terrae</l>
<l>ossa reor dici; iacere hos post terga iubemur.”</l>
<milestone ed="P" unit="para"/>
<l n="395">Coniugis augurio quamquam Titania mota est,</l>
<l>spes tamen in dubio est: adeo caelestibus ambo</l>
<l>diffidunt monitis. Sed quid temptare nocebit?</l>
<l>Discedunt velantque caput tunicasque recingunt</l>
<l>et iussos lapides sua post vestigia mittunt.</l>
<l n="400">
Saxa (quis hoc credat, nisi sit pro teste vetustas?)
</l>
<l>ponere duritiem coepere suumque rigorem</l>
<l>mollirique mora mollitaque ducere formam.</l>
<l>Mox ubi creverunt naturaque mitior illis</l>
<l>contigit, ut quaedam, sic non manifesta, videri</l>
<l n="405">forma potest hominis, sed, uti de marmore coepta,</l>
<l>non exacta satis rudibusque simillima signis.</l>
<l>Quae tamen ex illis aliquo pars umida suco</l>
<l>et terrena fuit, versa est in corporis usum;</l>
<l>
quod solidum est flectique nequit, mutatur in ossa;
</l>
<l n="410">quae modo vena fuit, sub eodem nomine mansit;</l>
<l>inque brevi spatio superorum numine saxa</l>
<l>missa viri manibus faciem traxere virorum,</l>
<l>et de femineo reparata est femina iactu.</l>
<l>Inde genus durum sumus experiensque laborum</l>
<l n="415">et documenta damus qua simus origine nati.</l>
<milestone n="416" unit="card"/>
<milestone ed="Magnus" n="Python." unit="tale"/>
<milestone ed="P" unit="para"/>
<l>Cetera diversis tellus animalia formis</l>
<l>sponte sua peperit, postquam vetus umor ab igne</l>
<l>percaluit solis, caenumque udaeque paludes</l>
<l>intumuere aestu, fecundaque semina rerum</l>
<l n="420">vivaci nutrita solo ceu matris in alvo</l>
<l>creverunt faciemque aliquam cepere morando.</l>
<l>Sic ubi deseruit madidos septemfluus agros</l>
<l>Nilus et antiquo sua flumina reddidit alveo</l>
<l>aetherioque recens exarsit sidere limus,</l>
<l n="425">plurima cultores versis animalia glaebis</l>
<l>inveniunt, et in his quaedam modo coepta per ipsum</l>
<l>nascendi spatium, quaedam inperfecta suisque</l>
<l>trunca vident numeris; et eodem in corpore saepe</l>
<l>altera pars vivit, rudis est pars altera tellus.</l>
<l n="430">Quippe ubi temperiem sumpsere umorque calorque,</l>
<l>concipiunt, et ab his oriuntur cuncta duobus;</l>
<l>cumque sit ignis aquae pugnax, vapor umidus omnes</l>
<l>res creat, et discors concordia fetibus apta est.</l>
<l>Ergo ubi diluvio tellus lutulenta recenti</l>
<l n="435">solibus aetheriis altoque recanduit aestu,</l>
<l>edidit innumeras species, partimque figuras</l>
<l>rettulit antiquas, partim nova monstra creavit.</l>
<l>Illa quidem nollet, sed te quoque, maxime Python,</l>
<l>tum genuit, populisque novis, incognite serpens,</l>
<l n="440">terror eras: tantum spatii de monte tenebas.</l>
<l>Hunc deus arquitenens, et numquam talibus armis</l>
<l>ante nisi in dammis capreisque fugacibus usus,</l>
<l>mille gravem telis exhausta paene pharetra</l>
<l>perdidit effuso per vulnera nigra veneno.</l>
<l n="445">Neve operis famam posset delere vetustas,</l>
<l>instituit sacros celebri certamine ludos,</l>
<l>Pythia perdomitae serpentis nomine dictos.</l>
<milestone ed="P" unit="para"/>
<l>Hic iuvenum quicumque manu pedibusve rotave</l>
<l>vicerat, aesculeae capiebat frondis honorem:</l>
<l n="450">nondum laurus erat, longoque decentia crine</l>
<l>tempora cingebat de qualibet arbore Phoebus.</l>
<milestone n="452" unit="card"/>
<milestone ed="Magnus" n="Daphne." unit="tale"/>
<milestone ed="P" unit="para"/>
<l>Primus amor Phoebi Daphne Peneia, quem non</l>
<l>fors ignara dedit, sed saeva Cupidinis ira.</l>
<l>Delius hunc, nuper victa serpente superbus,</l>
<l n="455">viderat adducto flectentem cornua nervo</l>
<l>
“quid” que “tibi, lascive puer, cum fortibus armis?”
</l>
<l>dixerat, “ista decent umeros gestamina nostros,</l>
<l>qui dare certa ferae, dare vulnera possumus hosti,</l>
<l>qui modo pestifero tot iugera ventre prementem</l>
<l n="460">stravimus innumeris tumidum Pythona sagittis.</l>
<l>Tu face nescio quos esto contentus amores</l>
<l>inritare tua, nec laudes adsere nostras.”</l>
<milestone ed="P" unit="para"/>
<l>Filius huic Veneris “figat tuus omnia, Phoebe,</l>
<l>te meus arcus:” ait “quantoque animalia cedunt</l>
<l n="465">cuncta deo tanto minor est tua gloria nostra.”</l>
<milestone ed="P" unit="para"/>
<l>Dixit et eliso percussis aere pennis</l>
<l>inpiger umbrosa Parnasi constitit arce</l>
<l>eque sagittifera prompsit duo tela pharetra</l>
<l>diversorum operum: fugat hoc, facit illud amorem.</l>
<l n="470">Quod facit, auratum est et cuspide fulget acuta;</l>
<l>
quod fugat, obtusum est et habet sub harundine plumbum.
</l>
<l>Hoc deus in nympha Peneide fixit, at illo</l>
<l>laesit Apollineas traiecta per ossa medullas.</l>
<l>Protinus alter amat, fugit altera nomen amantis</l>
<l n="475">silvarum tenebris captivarumque ferarum</l>
<l>exuviis gaudens innuptaeque aemula Phoebes.</l>
<l>Vitta coercebat positos sine lege capillos.</l>
<l>Multi illam petiere, illa aversata petentes</l>
<l>inpatiens expersque viri nemora avia lustrat,</l>
<l n="480">
nec quid Hymen, quid Amor, quid sint conubia curat.
</l>
<l>Saepe pater dixit “generum mihi, filia, debes,”</l>
<l>saepe pater dixit “debes mihi nata, nepotes:”</l>
<l>illa, velut crimen taedas exosa iugales,</l>
<l>pulchra verecundo suffunditur ora rubore,</l>
<l n="485">inque patris blandis haerens cervice lacertis</l>
<l>“da mihi perpetua, genitor carissime,” dixit</l>
<l>“virginitate frui: dedit hoc pater ante Dianae.”</l>
<l>
Ille quidem obsequitur, sed te decor iste quod optas
</l>
<l>esse vetat. Votoque tuo tua forma repugnat:</l>
<l n="490">Phoebus amat visaeque cupit conubia Daphnes,</l>
<l>
quodque cupit, sperat, suaque illum oracula fallunt.
</l>
<l>Utque leves stipulae demptis adolentur aristis,</l>
<l>ut facibus saepes ardent, quas forte viator</l>
<l>vel nimis admovit vel iam sub luce reliquit,</l>
<l n="495">sic deus in flammas abiit, sic pectore toto</l>
<l>uritur et sterilem sperando nutrit amorem.</l>
<l>Spectat inornatos collo pendere capillos</l>
<l>et “quid, si comantur?” ait. Videt igne micantes</l>
<l>sideribus similes oculos, videt oscula, quae non</l>
<l n="500">est vidisse satis; laudat digitosque manusque</l>
<l>bracchiaque et nudos media plus parte lacertos.</l>
<l>Siqua latent, meliora putat. Fugit ocior aura</l>
<l>illa levi neque ad haec revocantis verba resistit:</l>
<milestone ed="P" unit="para"/>
<l>“Nympha, precor, Penei, mane! Non insequor hostis:</l>
<l n="505">nympha, mane! sic agna lupum, sic cerva leonem,</l>
<l>sic aquilam penna fugiunt trepidante columbae,</l>
<l>hostes quaeque suos: amor est mihi causa sequendi.</l>
<l>Me miserum! ne prona cadas indignave laedi</l>
<l>crura notent sentes et sim tibi causa doloris.</l>
<l n="510">Aspera, qua properas, loca sunt. Moderatius, oro,</l>
<l>curre fugamque inhibe; moderatius insequar ipse.</l>
<l>Cui placeas, inquire tamen. Non incola montis,</l>
<l>non ego sum pastor, non hic armenta gregesque</l>
<l>horridus observo. Nescis, temeraria, nescis</l>
<l n="515">quem fugias, ideoque fugis. Mihi Delphica tellus</l>
<l>et Claros et Tenedos Patareaque regia servit,</l>
<l>Iuppiter est genitor; per me quod eritque fuitque</l>
<l>estque patet; per me concordant carmina nervis.</l>
<l>Certa quidem nostra est, nostra tamen una sagitta</l>
<l n="520">certior, in vacuo quae vulnera pectore fecit.</l>
<l>Inventum medicina meum est, opiferque per orbem</l>
<l>dicor, et herbarum subiecta potentia nobis:</l>
<l>ei mihi, quod nullis amor est sanabilis herbis</l>
<l>nec prosunt domino, quae prosunt omnibus, artes.”</l>
<milestone n="525" unit="card"/>
<milestone ed="P" unit="para"/>
<l n="525">Plura locuturum timido Peneia cursu</l>
<l>fugit cumque ipso verba inperfecta reliquit,</l>
<l>tum quoque visa decens. Nudabant corpora venti,</l>
<l>obviaque adversas vibrabant flamina vestes,</l>
<l>et levis inpulsos retro dabat aura capillos,</l>
<l n="530">
auctaque forma fuga est. Sed enim non sustinet ultra
</l>
<l>perdere blanditias iuvenis deus, utque monebat</l>
<l>ipse Amor, admisso sequitur vestigia passu.</l>
<l>Ut canis in vacuo leporem cum Gallicus arvo</l>
<l>vidit, et hic praedam pedibus petit, ille salutem:</l>
<l n="535">alter inhaesuro similis iam iamque tenere</l>
<l>sperat et extento stringit vestigia rostro,</l>
<l>alter in ambiguo est, an sit conprensus, et ipsis</l>
<l>morsibus eripitur tangentiaque ora relinquit:</l>
<l>sic deus et virgo est hic spe celer, illa timore.</l>
<l n="540">Qui tamen insequitur pennis adiutus Amoris,</l>
<l>ocior est requiemque negat tergoque fugacis</l>
<l>inminet et crinem sparsum cervicibus adflat.</l>
<l>Viribus absumptis expalluit illa citaeque</l>
<l>victa labore fugae spectans Peneidas undas</l>
<l n="545">“fer pater” inquit “opem si flumina numen habetis.</l>
<l>Qua nimium placui, mutando perde figuram!”</l>
<milestone ed="P" unit="para"/>
<l>Vix prece finita torpor gravis occupat artus:</l>
<l>mollia cinguntur tenui praecordia libro,</l>
<l>in frondem crines, in ramos bracchia crescunt,</l>
<l n="550">pes modo tam velox pigris radicibus haeret,</l>
<l>ora cacumen habet; remanet nitor unus in illa.</l>
<l>
Hanc quoque Phoebus amat, positaque in stipite dextra
</l>
<l>sentit adhuc trepidare novo sub cortice pectus</l>
<l>conplexusque suis ramos, ut membra, lacertis</l>
<l n="555">oscula dat ligno: refugit tamen oscula lignum.</l>
<milestone ed="P" unit="para"/>
<l>Cui deus “at quoniam coniunx mea non potes esse,</l>
<l>arbor eris certe” dixit “mea. Semper habebunt</l>
<l>
te coma, te citharae, te nostrae, laure, pharetrae:
</l>
<l>tu ducibus Latiis aderis, cum laeta triumphum</l>
<l n="560">vox canet et visent longas Capitolia pompas:</l>
<l>postibus Augustis eadem fidissima custos</l>
<l>ante fores stabis mediamque tuebere quercum,</l>
<l>utque meum intonsis caput est iuvenale capillis,</l>
<l>tu quoque perpetuos semper gere frondis honores.”</l>
<milestone ed="P" unit="para"/>
<l n="565">Finierat Paean: factis modo laurea ramis</l>
<l>adnuit utque caput visa est agitasse cacumen.</l>
<milestone n="567" unit="card"/>
<milestone ed="Magnus" n="Io. Argus. Syrinx." unit="tale"/>
<milestone ed="P" unit="para"/>
<l>
Est nemus Haemoniae, praerupta quod undique claudit
</l>
<l>silva: vocant Tempe. Per quae Peneus ab imo</l>
<l>effusus Pindo spumosis volvitur undis,</l>
<l n="570">deiectuque gravi tenues agitantia fumos</l>
<l>nubila conducit summisque adspergine silvis</l>
<l>inpluit et sonitu plus quam vicina fatigat.</l>
<l>Haec domus, haec sedes, haec sunt penetralia magni</l>
<l>amnis; in his residens facto de cautibus antro,</l>
<l n="575">undis iura dabat nymphisque colentibus undas.</l>
<l>Conveniunt illuc popularia flumina primum,</l>
<l>nescia, gratentur consolenturne parentem,</l>
<l>populifer Sperchios et inrequietus Enipeus</l>
<l>Apidanusque senex lenisque Amphrysos et Aeas,</l>
<l n="580">moxque amnes alii, qui, qua tulit impetus illos,</l>
<l>in mare deducunt fessas erroribus undas.</l>
<milestone ed="P" unit="para"/>
<l>Inachus unus abest imoque reconditus antro</l>
<l>fletibus auget aquas natamque miserrimus Io</l>
<l>luget ut amissam. Nescit, vitane fruatur,</l>
<l n="585">an sit apud manes; sed quam non invenit usquam.</l>
<l>esse putat nusquam atque animo peiora veretur.</l>
<l>Viderat a patrio redeuntem Iuppiter illam</l>
<l>flumine et “o virgo Iove digna tuoque beatum</l>
<l>nescio quem factura toro, pete” dixerat “umbras</l>
<l n="590">altorum nemorum” (et nemorum monstraverat umbras),</l>
<l>“dum calet et medio sol est altissimus orbe.</l>
<l>Quodsi sola times latebras intrare ferarum,</l>
<l>praeside tuta deo nemorum secreta subibis,</l>
<l>nec de plebe deo, sed qui caelestia magna</l>
<l n="595">sceptra manu teneo, sed qui vaga fulmina mitto.</l>
<l>Ne fuge me!”—fugiebat enim. Iam pascua Lernae</l>
<l>consitaque arboribus Lyrcea reliquerat arva,</l>
<l>cum deus inducta latas caligine terras</l>
<l>occuluit tenuitque fugam rapuitque pudorem.</l>
<milestone ed="P" unit="para"/>
<l n="600">Interea medios Iuno despexit in agros</l>
<l>et noctis faciem nebulas fecisse volucres</l>
<l>sub nitido mirata die, non fluminis illas</l>
<l>esse, nec umenti sensit tellure remitti;</l>
<l>atque suus coniunx ubi sit circumspicit, ut quae</l>
<l n="605">deprensi totiens iam nosset furta mariti.</l>
<l>Quem postquam caelo non repperit, “aut ego fallor,</l>
<l>aut ego laedor” ait, delapsaque ab aethere summo</l>
<l>constitit in terris nebulasque recedere iussit.</l>
<l>Coniugis adventum praesenserat inque nitentem</l>
<l n="610">Inachidos vultus mutaverat ille iuvencam.</l>
<l>Bos quoque formosa est. Speciem Saturnia vaccae,</l>
<l>quamquam invita, probat, nec non et cuius et unde</l>
<l>quove sit armento, veri quasi nescia quaerit.</l>
<l>Iuppiter e terra genitam mentitur, ut auctor</l>
<l n="615">desinat inquiri. Petit hanc Saturnia munus.</l>
<l>Quid faciat? crudele suos addicere amores,</l>
<l>
non dare suspectum est. Pudor est qui suadeat illinc,
</l>
<l>hinc dissuadet amor. Victus pudor esset amore;</l>
<l>sed leve si munus sociae generisque torique</l>
<l n="620">vacca negaretur, poterat non vacca videri.</l>
<l>Paelice donata non protinus exuit omnem</l>
<l>diva metum timuitque Iovem et fuit anxia furti,</l>
<l>donec Arestoridae servandam tradidit Argo.</l>
<milestone ed="P" unit="para"/>
<l>Centum luminibus cinctum caput Argus habebat:</l>
<l n="625">inde suis vicibus capiebant bina quietem,</l>
<l>cetera servabant atque in statione manebant.</l>
<l>Constiterat quocumque modo, spectabat ad Io:</l>
<l>ante oculos Io, quamvis aversus, habebat.</l>
<l>Luce sinit pasci; cum sol tellure sub alta est,</l>
<l n="630">claudit et indigno circumdat vincula collo.</l>
<l>frondibus arboreis et amara pascitur herba,</l>
<l>proque toro terrae non semper gramen habenti</l>
<l>incubat infelix limosaque flumina potat.</l>
<l>Illa etiam supplex Argo cum bracchia vellet</l>
<l n="635">tendere, non habuit, quae bracchia tenderet Argo,</l>
<l>et conata queri mugitus edidit ore</l>
<l>pertimuitque sonos propriaque exterrita voce est.</l>
<milestone ed="P" unit="para"/>
<l>Venit et ad ripas, ubi ludere saepe solebat,</l>
<l>Inachidas ripas; novaque ut conspexit in unda</l>
<l n="640">cornua, pertimuit seque exsternata refugit.</l>
<l>Naides ignorant, ignorat et Inachus ipse,</l>
<l>
quae sit; at illa patrem sequitur sequiturque sorores
</l>
<l>et patitur tangi seque admirantibus offert.</l>
<l>Decerptas senior porrexerat Inachus herbas:</l>
<l n="645">illa manus lambit patriisque dat oscula palmis</l>
<l>nec retinet lacrimas et, si modo verba sequantur,</l>
<l>oret opem nomenque suum casusque loquatur.</l>
<l>Littera pro verbis, quam pes in pulvere duxit,</l>
<l>corporis indicium mutati triste peregit.</l>
<milestone n="650" unit="card"/>
<milestone ed="P" unit="para"/>
<l n="650">
“Me miserum!” exclamat pater Inachus inque gementis
</l>
<l>cornibus et niveae pendens cervice iuvencae</l>
<l>
“me miserum!” ingeminat, “tune es quaesita per omnes
</l>
<l>nata, mihi terras? tu non inventa reperta</l>
<l>luctus eras levior. Retices nec mutua nostris</l>
<l n="655">dicta refers, alto tantum suspiria ducis</l>
<l>pectore, quodque unum potes, ad mea verba remugis.</l>
<l>At tibi ego ignarus thalamos taedasque parabam,</l>
<l>spesque fuit generi mihi prima, secunda nepotum.</l>
<l>
De grege nunc tibi vir, nunc de grege natus habendus.
</l>
<l n="660">Nec finire licet tantos mihi morte dolores,</l>
<l>sed nocet esse deum, praeclusaque ianua leti</l>
<l>aeternum nostros luctus extendit in aevum?”</l>
<milestone ed="P" unit="para"/>
<l>Talia maerentem stellatus submovet Argus</l>
<l>ereptamque patri diversa in pascua natam</l>
<l n="665">abstrahit. Ipse procul montis sublime cacumen</l>
<l>occupat, unde sedens partes speculatur in omnes.</l>
<milestone ed="P" unit="para"/>
<l>Nec superum rector mala tanta Phoronidos ultra</l>
<l>ferre potest natumque vocat, quem lucida partu</l>
<l>Pleias enixa est, letoque det imperat Argum.</l>
<l n="670">Parva mora est alas pedibus virgamque potenti</l>
<l>somniferam sumpsisse manu tegimenque capillis.</l>
<l>Haec ubi disposuit, patria Iove natus ab arce</l>
<l>desilit in terras. Illic tegimenque removit</l>
<l>et posuit pennas, tantummodo virga retenta est.</l>
<l n="675">Hac agit, ut pastor, per devia rura capellas,</l>
<l>dum venit, adductas et structis cantat avenis.</l>
<l>Voce nova captus custos Iunonius “at tu,</l>
<l>quisquis es, hoc poteras mecum considere saxo,”</l>
<l>Argus ait, “neque enim pecori fecundior ullo</l>
<l n="680">herba loco est, aptamque vides pastoribus umbram.”</l>
<l>Sedit Atlantiades et euntem multa loquendo</l>
<l>detinuit sermone diem iunctisque canendo</l>
<l>vincere harundinibus servantia lumina temptat.</l>
<l>Ille tamen pugnat molles evincere somnos</l>
<l n="685">et, quamvis sopor est oculorum parte receptus,</l>
<l>
parte tamen vigilat. Quaerit quoque (namque reperta
</l>
<l>fistula nuper erat), qua sit ratione reperta.</l>
<milestone ed="P" unit="para"/>
<l>Tum deus “Arcadiae gelidis in montibus” inquit</l>
<l>“inter hamadryadas celeberrima Nonacrinas</l>
<l n="690">naias una fuit; nymphae Syringa vocabant.</l>
<l>Non semel et satyros eluserat illa sequentes</l>
<l>et quoscumque deos umbrosaque silva feraxque</l>
<l>rus habet. Ortygiam studiis ipsaque colebat</l>
<l>virginitate deam. Ritu quoque cincta Dianae</l>
<l n="695">falleret et posset credi Latonia, si non</l>
<l>corneus huic arcus, si non foret aureus illi.</l>
<l>Sic quoque fallebat. Redeuntem colle Lycaeo</l>
<l>Pan videt hanc pinuque caput praecinctus acuta</l>
<l>talia verba refert”—restabat verba referre</l>
<l n="700">et precibus spretis fugisse per avia nympham,</l>
<l>donec harenosi placidum Ladonis ad amnem</l>
<l>venerit. Hic illam cursum inpedientibus undis,</l>
<l>ut se mutarent liquidas orasse sorores,</l>
<l>Panaque, cum prensam sibi iam Syringa putaret,</l>
<l n="705">corpore pro nymphae calamos tenuisse palustres.</l>
<l>Dumque ibi suspirat, motos in harundine ventos</l>
<l>effecisse sonum tenuem similemque querenti.</l>
<l>Arte nova vocisque deum dulcedine captum</l>
<l>“hoc mihi concilium tecum” dixisse “manebit!“</l>
<l n="710">atque ita disparibus calamis conpagine cerae</l>
<l>inter se iunctis nomen tenuisse puellae.</l>
<milestone n="712" unit="card"/>
<milestone ed="P" unit="para"/>
<l>Talia dicturus vidit Cyllenius omnes</l>
<l>succubuisse oculos adopertaque lumina somno.</l>
<l>Supprimit extemplo vocem firmatque soporem</l>
<l n="715">languida permulcens medicata lumina virga.</l>
<l>Nec mora, falcato nutantem vulnerat ense</l>
<l>qua collo est confine caput, saxoque cruentum</l>
<l>deicit et maculat praeruptam sanguine rupem.</l>
<l>Arge, iaces, quodque in tot lumina lumen habebas,</l>
<l n="720">exstinctum est, centumque oculos nox occupat una.</l>
<l>Excipit hos volucrisque suae Saturnia pennis</l>
<l>collocat et gemmis caudam stellantibus inplet.</l>
<milestone ed="P" unit="para"/>
<l>Protinus exarsit nec tempora distulit irae</l>
<l>horriferamque oculis animoque obiecit Erinyn</l>
<l n="725">paelicis Argolicae stimulosque in pectore caecos</l>
<l>condidit et profugam per totum terruit orbem.</l>
<l>Ultimus inmenso restabas, Nile, labori.</l>
<l>Quem simul ac tetigit, positis in margine ripae</l>
<l>procubuit genibus resupinoque ardua collo,</l>
<l n="730">quos potuit solos, tollens ad sidera vultus</l>
<l>et gemitu et lacrimis et luctisono mugitu</l>
<l>cum Iove visa queri finemque orare malorum.</l>
<l>Coniugis ille suae conplexus colla lacertis,</l>
<l>finiat ut poenas tandem, rogat “in” que “futurum</l>
<l n="735">pone metus” inquit; “numquam tibi causa doloris</l>
<l>haec erit:” et Stygias iubet hoc audire paludes.</l>
<l>Ut lenita dea est, vultus capit illa priores</l>
<l>fitque quod ante fuit: fugiunt e corpore saetae,</l>
<l>cornua decrescunt, fit luminis artior orbis,</l>
<l n="740">contrahitur rictus, redeunt umerique manusque,</l>
<l>ungulaque in quinos dilapsa absumitur ungues:</l>
<l>de bove nil superest formae nisi candor in illa.</l>
<l>Officioque pedum nymphe contenta duorum</l>
<l>erigitur metuitque loqui, ne more iuvencae</l>
<l n="745">mugiat, et timide verba intermissa retemptat.</l>
<milestone n="746" unit="card"/>
<milestone ed="Magnus" n="Phaethon." unit="tale"/>
<milestone ed="P" unit="para"/>
<l>Nunc dea linigera colitur celeberrima turba,</l>
<l>nunc Epaphus magni genitus de semine tandem</l>
<l>creditur esse Iovis, perque urbes iuncta parenti</l>
<l>templa tenet. Fuit huic animis aequalis et annis</l>
<l n="750">Sole satus Phaethon. Quem quondam magna loquentem</l>
<l>nec sibi cedentem Phoeboque parente superbum</l>
<l>non tulit Inachides, “matri” que ait “omnia demens</l>
<l>credis et es tumidus genitoris imagine falsi.”</l>
<milestone ed="P" unit="para"/>
<l>Erubuit Phaethon iramque pudore repressit</l>
<l n="755">et tulit ad Clymenen Epaphi convicia matrem;</l>
<l>
“quo” que “magis doleas genetrix,” ait “ille ego liber,
</l>
<l>ille ferox tacui. Pudet haec opprobria nobis</l>
<l>et dici potuisse et non potuisse refelli.</l>
<l>At tu, si modo sum caelesti stirpe creatus,</l>
<l n="760">ede notam tanti generis meque adsere caelo.”</l>
<milestone ed="P" unit="para"/>
<l>Dixit et inplicuit materno bracchia collo</l>
<l>perque suum Meropisque caput taedasque sororum</l>
<l>traderet oravit veri sibi signa parentis.</l>
<l>Ambiguum, Clymene, precibus Phaethontis an ira</l>
<l n="765">mota magis dicti sibi criminis utraque caelo</l>
<l>bracchia porrexit spectansque ad lumina solis</l>
<l>“per iubar hoc” inquit “radiis insigne coruscis,</l>
<l>nate, tibi iuro, quod nos auditque videtque,</l>
<l>hoc te, quem spectas, hoc te, qui temperat orbem,</l>
<l n="770">Sole satum. Si ficta loquor, neget ipse videndum</l>
<l>se mihi, sitque oculis lux ista novissima nostris.</l>
<l>Nec longus patrios labor est tibi nosse penates:</l>
<l>unde oritur, domus est terrae contermina nostrae.</l>
<l>
Si modo fert animus, gradere et scitabere ab ipso.”
</l>
<milestone ed="P" unit="para"/>
<l n="775">Emicat extemplo laetus post talia matris</l>
<l>dicta suae Phaethon et concipit aethera mente,</l>
<l>Aethiopasque suos positosque sub ignibus Indos</l>
<l>sidereis transit patriosque adit inpiger ortus.</l>
</div1>

<div1 type="Book" n="2" org="uniform" sample="complete">
<milestone n="1" unit="card"/>
<milestone ed="More" n="PHAETON AND PHOEBUS" unit="tale"/>
<milestone ed="P" unit="para"/>
<l>Regia Solis erat sublimibus alta columnis,</l>
<l>clara micante auro flammasque imitante pyropo:</l>
<l>cuius ebur nitidum fastigia summa tegebat,</l>
<l>argenti bifores radiabant lumine valvae.</l>
<l n="5">Materiam superabat opus: nam Mulciber illic</l>
<l>aequora caelarat medias cingentia terras,</l>
<l>terrarumque orbem, caelumque quod inminet orbi.</l>
<l>Caeruleos habet unda deos, Tritona canorum</l>
<l>Proteaque ambiguum, balaenarumque prementem</l>
<l n="10">Aegaeona suis inmania terga lacertis,</l>
<l>Doridaque et natas, quarum pars nare videtur,</l>
<l>pars in mole sedens virides siccare capillos,</l>
<l>pisce vehi quaedam: facies non omnibus una,</l>
<l>non diversa tamen, qualem decet esse sororum.</l>
<l n="15">Terra viros urbesque gerit silvasque ferasque</l>
<l>fluminaque et nymphas et cetera numina ruris.</l>
<l>Haec super imposita est caeli fulgentis imago</l>
<l>signaque sex foribus dextris totidemque sinistris.</l>
<milestone ed="P" unit="para"/>
<l>Quo simul acclivi Clymeneia limite proles</l>
<l n="20">venit et intravit dubitati tecta parentis,</l>
<l>protinus ad patrios sua fert vestigia vultus</l>
<l>consistitque procul: neque enim propiora ferebat</l>
<l>lumina. Purpurea velatus veste sedebat</l>
<l>in solio Phoebus claris lucente smaragdis.</l>
<l n="25">A dextra laevaque Dies et Mensis et Annus</l>
<l>Saeculaque et positae spatiis aequalibus Horae</l>
<l>Verque novum stabat cinctum florente corona,</l>
<l>stabat nuda Aestas et spicea serta gerebat,</l>
<l>stabat et Autumnus, calcatis sordidus uvis,</l>
<l n="30">et glacialis Hiems, canos hirsuta capillos.</l>
<l>Inde loco medius rerum novitate paventem</l>
<l>Sol oculis iuvenem, quibus adspicit omnia, vidit</l>
<l>
“quae” que “viae tibi causa? quid hac” ait “arce petisti,
</l>
<l>progenies, Phaethon, haud infitianda parenti?”</l>
<milestone ed="P" unit="para"/>
<l n="35">Ille refert “o lux inmensi publica mundi,</l>
<l>Phoebe pater, si das usum mihi nominis huius</l>
<l>nec falsa Clymene culpam sub imagine celat,</l>
<l>pignera da, genitor, per quae tua vera propago</l>
<l>credar, et hunc animis errorem detrahe nostris.”</l>
<milestone ed="P" unit="para"/>
<l n="40">Dixerat: at genitor circum caput omne micantes</l>
<l>deposuit radios propiusque accedere iussit;</l>
<l>amplexuque dato “nec tu meus esse negari</l>
<l>dignus es, et Clymene veros” ait “edidit ortus.</l>
<l>Quoque minus dubites, quodvis pete munus, ut illud</l>
<l n="45">me tribuente feras. Promissis testis adesto</l>
<l>dis iuranda palus, oculis incognita nostris.”</l>
<milestone ed="P" unit="para"/>
<l>Vix bene desierat, currus rogat ille paternos</l>
<l>inque diem alipedum ius et moderamen equorum.</l>
<milestone ed="P" unit="para"/>
<l>Paenituit iurasse patrem. Qui terque quaterque</l>
<l n="50">concutiens inlustre caput “temeraria” dixit</l>
<l>vox mea facta tua est. Utinam promissa liceret</l>
<l>
non dare! confiteor, solum hoc tibi, nate, negarem.
</l>
<l>Dissuadere licet. Non est tua tuta voluntas.</l>
<l>Magna petis, Phaethon, et quae nec viribus istis</l>
<l n="55">munera conveniant nec tam puerilibus annis.</l>
<l>Sors tua mortalis, non est mortale quod optas.</l>
<l>Plus etiam, quam quod superis contingere possit,</l>
<l>nescius adfectas. Placeat sibi quisque licebit,</l>
<l>non tamen ignifero quisquam consistere in axe</l>
<l n="60">me valet excepto. Vasti quoque rector Olympi,</l>
<l>qui fera terribili iaculatur fulmina dextra,</l>
<l>non agat hos currus: et quid Iove maius habemus?</l>
<l>Ardua prima via est et qua vix mane recentes</l>
<l>enitantur equi: medio est altissima caelo,</l>
<l n="65">unde mare et terras ipsi mihi saepe videre</l>
<l>fit timor, et pavida trepidat formidine pectus.</l>
<l>Ultima prona via est et eget moderamine certo:</l>
<l>tunc etiam quae me subiectis excipit undis,</l>
<l>ne ferar in praeceps, Tethys solet ipsa vereri.</l>
<l n="70">Adde quod adsidua rapitur vertigine caelum</l>
<l>sideraque alta trahit celerique volumine torquet.</l>
<l>Nitor in adversum, nec me, qui cetera, vincit</l>
<l>impetus, et rapido contrarius evehor orbi.</l>
<l>Finge datos currus: quid ages? poterisne rotatis</l>
<l n="75">obvius ire polis, ne te citus auferat axis?</l>
<l>Forsitan et lucos illic urbesque deorum</l>
<l>concipias animo delubraque ditia donis</l>
<l>esse? per insidias iter est formasque ferarum.</l>
<l>Utque viam teneas nulloque errore traharis,</l>
<l n="80">per tamen adversi gradieris cornua tauri</l>
<l>Haemoniosque arcus violentique ora leonis</l>
<l>saevaque circuitu curvantem bracchia longo</l>
<l>scorpion atque aliter curvantem bracchia cancrum.</l>
<l>Nec tibi quadrupedes animosos ignibus illis,</l>
<l n="85">
quos in pectore habent, quos ore et naribus efflant,
</l>
<l>in promptu regere est: vix me patiuntur, ubi acres</l>
<l>incaluere animi, cervixque repugnat habenis.</l>
<l>At tu, funesti ne sim tibi muneris auctor,</l>
<l>nate, cave, dum resque sinit, tua corrige vota.</l>
<l n="90">Scilicet ut nostro genitum te sanguine credas,</l>
<l>pignera certa petis? do pignera certa timendo</l>
<l>et patrio pater esse metu probor. Adspice vultus</l>
<l>ecce meos; utinamque oculos in pectora posses</l>
<l>inserere et patrias intus deprendere curas!</l>
<l n="95">Denique quidquid habet dives, circumspice, mundus,</l>
<l>eque tot ac tantis caeli terraeque marisque</l>
<l>posce bonis aliquid: nullam patiere repulsam.</l>
<l>Deprecor hoc unum, quod vero nomine poena,</l>
<l>
non honor est: poenam, Phaethon, pro munere poscis.
</l>
<l n="100">Quid mea colla tenes blandis, ignare, lacertis?</l>
<l>ne dubita, dabitur (Stygias iuravimus undas)</l>
<l>quodcumque optaris: sed tu sapientius opta.”</l>
<milestone n="103" unit="card"/>
<milestone ed="P" unit="para"/>
<l>Finierat monitus: dictis tamen ille repugnat</l>
<l>propositumque premit flagratque cupidine currus.</l>
<l n="105">Ergo qua licuit genitor cunctatus ad altos</l>
<l>deducit iuvenem, Vulcania munera, currus.</l>
<l>Aureus axis erat, temo aureus, aurea summae</l>
<l>curvatura rotae, radiorum argenteus ordo;</l>
<l>per iuga chrysolithi positaeque ex ordine gemmae</l>
<l n="110">clara repercusso reddebant lumina Phoebo.</l>
<milestone ed="P" unit="para"/>
<l>Dumque ea magnanimus Phaethon miratur opusque</l>
<l>perspicit, ecce vigil nitido patefecit ab ortu</l>
<l>purpureas Aurora fores et plena rosarum</l>
<l>atria. Diffugiunt stellae, quarum agmina cogit</l>
<l n="115">Lucifer et caeli statione novissimus exit.</l>
<l>Quem petere ut terras mundumque rubescere vidit</l>
<l>cornuaque extremae velut evanescere lunae,</l>
<l>iungere equos Titan velocibus imperat Horis.</l>
<l>Iussa deae celeres peragunt, ignemque vomentes,</l>
<l n="120">ambrosiae suco saturos, praesepibus altis</l>
<l>quadrupedes ducunt adduntque sonantia frena.</l>
<l>Tum pater ora sui sacro medicamine nati</l>
<l>contigit et rapidae fecit patientia flammae</l>
<l>imposuitque comae radios, praesagaque luctus</l>
<l n="125">pectore sollicito repetens suspiria dixit:</l>
<milestone ed="P" unit="para"/>
<l>“Si potes his saltem monitis parere parentis,</l>
<l>parce, puer, stimulis et fortius utere loris:</l>
<l>sponte sua properant; labor est inhibere volentes.</l>
<l>Nec tibi directos placeat via quinque per arcus:</l>
<l n="130">sectus in obliquum est lato curvamine limes,</l>
<l>zonarumque trium contentus fine polumque</l>
<l>effugit australem iunctamque aquilonibus arcton.</l>
<l>Hac sit iter: manifesta rotae vestigia cernes.</l>
<l>Utque ferant aequos et caelum et terra calores,</l>
<l n="135">nec preme nec summum molire per aethera currum.</l>
<l>Altius egressus caelestia tecta cremabis,</l>
<l>inferius terras: medio tutissimus ibis.</l>
<l>Neu te dexterior tortum declinet ad anguem,</l>
<l>neve sinisterior pressam rota ducat ad aram:</l>
<l n="140">inter utrumque tene. Fortunae cetera mando,</l>
<l>quae iuvet et melius quam tu tibi, consulat opto.</l>
<l>Dum loquor, Hesperio positas in litore metas</l>
<l>umida nox tetigit. Non est mora libera nobis:</l>
<l>poscimur: effulget tenebris aurora fugatis.</l>
<l n="145">Corripe lora manu, vel, si mutabile pectus</l>
<l>est tibi, consiliis, non curribus utere nostris,</l>
<l>dum potes et solidis etiamnunc sedibus adstas</l>
<l>dumque male optatos nondum premis inscius axes.</l>
<l>Quae tutus spectes, sine me dare lumina terris!”</l>
<milestone ed="P" unit="para"/>
<l n="150">Occupat ille levem iuvenali corpore currum,</l>
<l>statque super manibusque datas contingere habenas</l>
<l>gaudet et invito grates agit inde parenti.</l>
<l>Interea volucres Pyrois et Eous et Aethon,</l>
<l>Solis equi, quartusque Phlegon, hinnitibus auras</l>
<l n="155">flammiferis implent pedibusque repagula pulsant.</l>
<l>Quae postquam Tethys, fatorum ignara nepotis</l>
<l>reppulit, et facta est inmensi copia caeli,</l>
<l>corripuere viam pedibusque per aera motis</l>
<l>obstantes scindunt nebulas pennisque levati</l>
<l n="160">praetereunt ortos isdem de partibus Euros.</l>
<milestone ed="P" unit="para"/>
<l>Sed leve pondus erat, nec quod cognoscere possent</l>
<l>Solis equi, solitaque iugum gravitate carebat;</l>
<l>utque labant curvae iusto sine pondere naves</l>
<l>perque mare instabiles nimia levitate feruntur,</l>
<l n="165">sic onere adsueto vacuus dat in aera saltus</l>
<l>succutiturque alte similisque est currus inani.</l>
<l>Quod simulac sensere, ruunt tritumque relinquunt</l>
<l>quadriiugi spatium, nec quo prius ordine currunt.</l>
<l>Ipse pavet nec qua commissas flectat habenas,</l>
<l n="170">
nec scit, qua sit iter; nec, si sciat, imperet illis.
</l>
<l>Tum primum radiis gelidi caluere triones</l>
<l>et vetito frustra temptarunt aequore tingi,</l>
<l>quaeque polo posita est glaciali proxima serpens,</l>
<l>frigore pigra prius nec formidabilis ulli,</l>
<l n="175">incaluit sumpsitque novas fervoribus iras.</l>
<l>Te quoque turbatum memorant fugisse, Boote,</l>
<l>quamvis tardus eras et te tua plaustra tenebant.</l>
<milestone ed="P" unit="para"/>
<l>Ut vero summo despexit ab aethere terras</l>
<l>infelix Phaethon penitus penitusque iacentes,</l>
<l n="180">palluit et subito genua intremuere timore,</l>
<l>suntque oculis tenebrae per tantum lumen obortae.</l>
<l>Et iam mallet equos numquam tetigisse paternos,</l>
<l>iam cognosse genus piget et valuisse rogando,</l>
<l>iam Meropis dici cupiens ita fertur, ut acta</l>
<l n="185">praecipiti pinus borea, cui victa remisit</l>
<l>frena suus rector, quam dis votisque reliquit.</l>
<l>Quid faciat? multum caeli post terga relictum,</l>
<l>ante oculos plus est! animo metitur utrumque,</l>
<l>et modo quos illi fatum contingere non est,</l>
<l n="190">prospicit occasus, interdum respicit ortus:</l>
<l>quidque agat ignarus stupet et nec frena remittit</l>
<l>nec retinere valet nec nomina novit equorum.</l>
<milestone n="193" unit="card"/>
<milestone ed="P" unit="para"/>
<l>Sparsa quoque in vario passim miracula caelo</l>
<l>vastarumque videt trepidus simulacra ferarum.</l>
<l n="195">Est locus, in geminos ubi bracchia concavat arcus</l>
<l>scorpius et cauda flexisque utrimque lacertis</l>
<l>porrigit in spatium signorum membra duorum.</l>
<l>Hunc puer ut nigri madidum sudore veneni</l>
<l>vulnera curvata minitantem cuspide vidit,</l>
<l n="200">mentis inops gelida formidine lora remisit.</l>
<l>Quae postquam summum tetigere iacentia tergum,</l>
<l>exspatiantur equi, nulloque inhibente per auras</l>
<l>ignotae regionis eunt, quaque impetus egit,</l>
<l>hac sine lege ruunt altoque sub aethere fixis</l>
<l n="205">incursant stellis rapiuntque per avia currum.</l>
<l>Et modo summa petunt, modo per declive viasque</l>
<l>praecipites spatio terrae propiore feruntur.</l>
<l>Inferiusque suis fraternos currere Luna</l>
<l>admiratur equos, ambustaque nubila fumant;</l>
<l n="210">corripitur flammis ut quaeque altissima, tellus</l>
<l>fissaque agit rimas et sucis aret ademptis.</l>
<l>Pabula canescunt, cum frondibus uritur arbor,</l>
<l>materiamque suo praebet seges arida damno.</l>
<milestone ed="P" unit="para"/>
<l>Parva queror: magnae pereunt cum moenibus urbes,</l>
<l n="215">cumque suis totas populis incendia gentes</l>
<l>in cinerem vertunt. Silvae cum montibus ardent,</l>
<l>ardet Athos Taurusque Cilix et Tmolus et Oete</l>
<l>et tum sicca, prius creberrima fontibus, Ide,</l>
<l>virgineusque Helicon et nondum Oeagrius Haemus;</l>
<l n="220">ardet in inmensum geminatis ignibus Aetna</l>
<l>Parnasusque biceps et Eryx et Cynthus et Othrys,</l>
<l>et tandem nivibus Rhodope caritura, Mimasque</l>
<l>Dindymaque et Mycale natusque ad sacra Cithaeron.</l>
<l>Nec prosunt Scythiae sua frigora: Caucasus ardet</l>
<l n="225">Ossaque cum Pindo maiorque ambobus Olympus</l>
<l>aeriaeque Alpes et nubifer Appenninus.</l>
<milestone ed="P" unit="para"/>
<l>Tum vero Phaethon cunctis e partibus orbem</l>
<l>adspicit accensum nec tantos sustinet aestus,</l>
<l>ferventesque auras velut e fornace profunda</l>
<l n="230">ore trahit currusque suos candescere sentit;</l>
<l>et neque iam cineres eiectatamque favillam</l>
<l>ferre potest calidoque involvitur undique fumo,</l>
<l>quoque eat, aut ubi sit, picea caligine tectus</l>
<l>nescit et arbitrio volucrum raptatur equorum.</l>
<l n="235">Sanguine tum credunt in corpora summa vocato</l>
<l>Aethiopum populos nigrum traxisse colorem.</l>
<l>Tum facta est Libye raptis umoribus aestu</l>
<l>arida, tum nymphae passis fontesque lacusque</l>
<l>deflevere comis: quaerit Boeotia Dircen,</l>
<l n="240">Argos Amymonen, Ephyre Pirenidas undas.</l>
<l>Nec sortita loco distantes flumina ripas</l>
<l>tuta manent: mediis Tanais fumavit in undis</l>
<l>Peneusque senex Teuthranteusque Caicus</l>
<l>et celer Ismenos cum Phegiaco Erymantho</l>
<l n="245">arsurusque iterum Xanthus flavusque Lycormas,</l>
<l>quique recurvatis ludit Maeandrus in undis.</l>
<l>Mygdoniusque Melas et Taenarius Eurotas.</l>
<l>Arsit et Euphrates Babylonius, arsit Orontes</l>
<l>Thermodonque citus Gangesque et Phasis et Hister.</l>
<l n="250">Aestuat Alpheus, ripae Spercheides ardent,</l>
<l>quodque suo Tagus amne vehit, fluit ignibus aurum,</l>
<l>et quae Maeonias celebrabant carmine ripas</l>
<l>flumineae volucres, medio caluere Caystro.</l>
<l>Nilus in extremum fugit perterritus orbem</l>
<l n="255">occuluitque caput, quod adhuc latet: ostia septem</l>
<l>pulverulenta vacant, septem sine flumine valles.</l>
<l>Fors eadem Ismarios Hebrum cum Strymone siccat</l>
<l>Hesperiosque amnes Rhenum Rhodanumque Padumque,</l>
<l>cuique fuit rerum promissa potentia, Thybrin.</l>
<milestone ed="P" unit="para"/>
<l n="260">Dissilit omne solum, penetratque in Tartara rimis</l>
<l>lumen et infernum terret cum coniuge regem.</l>
<l>Et mare contrahitur, siccaeque est campus harenae</l>
<l>
quod modo pontus erat: quosque altum texerat aequor,
</l>
<l>exsistunt montes et sparsas Cycladas augent.</l>
<l n="265">Ima petunt pisces, nec se super aequora curvi</l>
<l>tollere consuetas audent delphines in auras;</l>
<l>corpora phocarum summo resupina profundo</l>
<l>exanimata natant. Ipsum quoque Nerea fama est</l>
<l>Doridaque et natas tepidis latuisse sub antris.</l>
<l n="270">Ter Neptunus aquis cum torvo bracchia vultu</l>
<l>exserere ausus erat, ter non tulit aeris ignes.</l>
<milestone ed="P" unit="para"/>
<l>Alma tamen Tellus, ut erat circumdata ponto,</l>
<l>inter aquas pelagi contractosque undique fontes,</l>
<l>qui se condiderant in opacae viscera matris,</l>
<l n="275">sustulit oppressos collo tenus arida vultus</l>
<l>opposuitque manum fronti magnoque tremore</l>
<l>omnia concutiens paulum subsedit et infra</l>
<l>
quam solet esse fuit, siccaque ita voce locuta est:
</l>
<milestone ed="P" unit="para"/>
<l>
“Si placet hoc, meruique, quid o tua fulmina cessant,
</l>
<l n="280">summe deum? liceat periturae viribus ignis</l>
<l>igne perire tuo clademque auctore levare.</l>
<l>Vix equidem fauces haec ipsa in verba resolvo”</l>
<l>(presserat ora vapor): “tostos en adspice crines</l>
<l>inque oculis tantum, tantum super ora favillae.</l>
<l n="285">Hosne mihi fructus, hunc fertilitatis honorem</l>
<l>officiique refers, quod adunci vulnera aratri</l>
<l>rastrorumque fero totoque exerceor anno,</l>
<l>quod pecori frondes, alimentaque mitia, fruges,</l>
<l>humano generi, vobis quoque tura ministro?</l>
<l n="290">Sed tamen exitium fac me meruisse: quid undae,</l>
<l>quid meruit frater? cur illi tradita sorte</l>
<l>aequora decrescunt et ab aethere longius absunt?</l>
<l>Quodsi nec fratris nec te mea gratia tangit,</l>
<l>at caeli miserere tui. Circumspice utrumque,</l>
<l n="295">fumat uterque polus. Quos si vitiaverit ignis,</l>
<l>atria vestra ruent. Atlas en ipse laborat</l>
<l>vixque suis umeris candentem sustinet axem.</l>
<l>Si freta, si terrae pereunt, si regia caeli,</l>
<l>in chaos antiquum confundimur. Eripe flammis,</l>
<l n="300">siquid adhuc superest, et rerum consule summae.”</l>
<milestone n="301" unit="card"/>
<milestone ed="P" unit="para"/>
<l>Dixerat haec Tellus: neque enim tolerare vaporem</l>
<l>ulterius potuit nec dicere plura: suumque</l>
<l>rettulit os in se propioraque manibus antra.</l>
<milestone ed="P" unit="para"/>
<l>At pater omnipotens, superos testatus et ipsum,</l>
<l n="305">qui dederat currus, nisi opem ferat, omnia fato</l>
<l>interitura gravi, summam petit arduus arcem,</l>
<l>unde solet nubes latis inducere terris,</l>
<l>unde movet tonitrus vibrataque fulmina iactat.</l>
<l>Sed neque quas posset terris inducere nubes</l>
<l n="310">tunc habuit, nec quos caelo demitteret imbres.</l>
<l>Intonat et dextra libratum fulmen ab aure</l>
<l>misit in aurigam pariterque animaque rotisque</l>
<l>expulit et saevis compescuit ignibus ignes.</l>
<l>Consternantur equi et saltu in contraria facto</l>
<l n="315">colla iugo eripiunt abruptaque lora relinquunt.</l>
<l>Illic frena iacent, illic temone revulsus</l>
<l>axis, in hac radii fractarum parte rotarum,</l>
<l>sparsaque sunt late laceri vestigia currus.</l>
<milestone ed="P" unit="para"/>
<l>At Phaethon rutilos flamma populante capillos,</l>
<l n="320">volvitur in praeceps longoque per aera tractu</l>
<l>fertur, ut interdum de caelo stella sereno</l>
<l>etsi non cecidit, potuit cecidisse videri.</l>
<l>Quem procul a patria diverso maximus orbe</l>
<l>excipit Eridanus fumantiaque abluit ora.</l>
<l n="325">Naides Hesperiae trifida fumantia flamma</l>
<l>corpora dant tumulo, signant quoque carmine saxum:</l>
<l>HIC SITUS EST PHAETHON, CURRUS AURIGA PATERNI:</l>
<l>QUEM SI NON TENUIT, MAGNIS TAMEN EXCIDIT AUSIS.</l>
<l>Nam pater obductos, luctu miserabilis aegro</l>
<l n="330">condiderat vultus: et, si modo credimus, unum</l>
<l>isse diem sine sole ferunt: incendia lumen</l>
<l>praebebant aliquisque malo fuit usus in illo.</l>
<milestone ed="P" unit="para"/>
<l>At Clymene postquam dixit quaecumque fuerunt</l>
<l>in tantis dicenda malis, lugubris et amens</l>
<l n="335">et laniata sinus totum percensuit orbem,</l>
<l>exanimesque artus primo, mox ossa requirens</l>
<l>repperit (ossa tamen peregrina condita ripa!),</l>
<l>incubuitque loco nomenque in marmore lectum</l>
<l>perfudit lacrimis et aperto pectore fovit.</l>
<milestone ed="P" unit="para"/>
<l n="340">Nec minus Heliades lugent et inania morti</l>
<l>munera dant lacrimas, et caesae pectora palmis</l>
<l>non auditurum miseras Phaethonta querellas</l>
<l>nocte dieque vocant adsternunturque sepulcro.</l>
<milestone ed="P" unit="para"/>
<l>Luna quater iunctis implerat cornibus orbem:</l>
<l n="345">illae more suo (nam morem fecerat usus)</l>
<l>plangorem dederant. E quis Phaethusa, sororum</l>
<l>maxima, cum vellet terra procumbere, questa est</l>
<l>deriguisse pedes. Ad quam conata venire</l>
<l>candida Lampetie subita radice retenta est.</l>
<l n="350">Tertia cum crinem manibus laniare pararet,</l>
<l>avellit frondes; haec stipite crura teneri,</l>
<l>illa dolet fieri longos sua bracchia ramos.</l>
<l>Dumque ea mirantur, complectitur inguina cortex,</l>
<l>perque gradus uterum pectusque umerosque manusque</l>
<l n="355">ambit et exstabant tantum ora vocantia matrem.</l>
<l>Quid faciat mater, nisi, quo trahat impetus illam,</l>
<l>huc eat atque illuc, et, dum licet, oscula iungat?</l>
<l>Non satis est; truncis avellere corpora temptat,</l>
<l>et teneros manibus ramos abrumpit; at inde</l>
<l n="360">sanguineae manant, tamquam de vulnere, guttae.</l>
<l>
“Parce, precor, mater”, quaecumque est saucia, clamat,
</l>
<l>
“parce, precor: nostrum laceratur in arbore corpus.
</l>
<l>iamque vale” —cortex in verba novissima venit.</l>
<l>Inde fluunt lacrimae, stillataque sole rigescunt</l>
<l n="365">de ramis electra novis, quae lucidus amnis</l>
<l>excipit et nuribus mittit gestanda Latinis.</l>
<milestone ed="P" unit="para"/>
<l>Adfuit huic monstro proles Stheneleia Cycnus,</l>
<l>qui tibi materno quamvis a sanguine iunctus,</l>
<l>mente tamen, Phaethon, propior fuit. Ille relicto</l>
<l n="370">(nam Ligurum populos et magnas rexerat urbes)</l>
<l>imperio ripas virides amnemque querellis</l>
<l>Eridanum implerat silvamque sororibus auctam,</l>
<l>cum vox est tenuata viro, canaeque capillos</l>
<l>dissimulant plumae, collumque a pectore longe</l>
<l n="375">porrigitur, digitosque ligat iunctura rubentes,</l>
<l>penna latus velat, tenet os sine acumine rostrum.</l>
<l>Fit nova Cycnus avis, nec se caeloque Iovique</l>
<l>credit, ut iniuste missi memor ignis ab illo:</l>
<l>stagna petit patulosque lacus, ignemque perosus</l>
<l n="380">quae colat elegit contraria flumina flammis.</l>
<milestone ed="P" unit="para"/>
<l>Squalidus interea genitor Phaethontis et expers</l>
<l>ipse sui decoris, qualis, cum deficit orbem,</l>
<l>esse solet, lucemque odit seque ipse diemque,</l>
<l>datque animum in luctus; et luctibus adicit iram</l>
<l n="385">officiumque negat mundo. “Satis” inquit “ab aevi</l>
<l>sors mea principiis fuit inrequieta, pigetque</l>
<l>actorum sine fine mihi, sine honore, laborum.</l>
<l>Quilibet alter agat portantes lumina currus!</l>
<l>Si nemo est omnesque dei non posse fatentur,</l>
<l n="390">ipse agat ut saltem, dum nostras temptat habenas,</l>
<l>orbatura patres aliquando fulmina ponat.</l>
<l>Tum sciet, ignipedum vires expertus equorum,</l>
<l>non meruisse necem, qui non bene rexerit illos.”</l>
<milestone ed="P" unit="para"/>
<l>Talia dicentem circumstant omnia Solem</l>
<l n="395">numina, neve velit tenebras inducere rebus,</l>
<l>supplice voce rogant: missos quoque Iuppiter ignes</l>
<l>excusat precibusque minas regaliter addit.</l>
<l>Conligit amentes et adhuc terrore paventes</l>
<l>Phoebus equos stimuloque dolens et verbere saevit:</l>
<l n="400">saevit enim, natumque obiectat et imputat illis.</l>
<milestone n="401" unit="card"/>
<milestone ed="Magnus" n="Callisto." unit="tale"/>
<l> At pater omnipotens ingentia moenia caeli</l>
<l>circuit et ne quid labefactum viribus ignis</l>
<l>corruat explorat. Quae postquam firma suique</l>
<l>roboris esse videt terras hominumque labores</l>
<l n="405">perspicit. Arcadiae tamen est impensior illi</l>
<l>cura suae: fontes et nondum audentia labi</l>
<l>flumina restituit dat terrae gramina, frondes</l>
<l>arboribus, laesasque iubet revirescere silvas.</l>
<l>Dum redit itque frequens, In virgine Nonacrina</l>
<l n="410">haesit et accepti caluere sub ossibus ignes.</l>
<l>Non erat huius opus lanam mollire trahendo</l>
<l>nec positu variare comas; ubi fibula vestem,</l>
<l>vitta coercuerat neglectos alba capillos,</l>
<l>et modo leve manu iaculum, modo sumpserat arcum,</l>
<l n="415">miles erat Phoebes: nec Maenalon attigit ulla</l>
<l>gratior hac Triviae. Sed nulla potentia longa est.</l>
<milestone ed="P" unit="para"/>
<l>Ulterius medio spatium sol altus habebat,</l>
<l>cum subit illa nemus, quod nulla ceciderat aetas.</l>
<l>Exuit hic umero pharetram lentosque retendit</l>
<l n="420">arcus, inque solo, quod texerat herba, iacebat</l>
<l>et pictam posita pharetram cervice premebat.</l>
<l>Iuppiter ut vidit fessam et custode vacantem,</l>
<l>“hoc certe furtum coniunx mea nesciet” inquit,</l>
<l>“aut si rescierit sunt o sunt iurgia tanti.”</l>
<l n="425">Protinus induitur faciem cultumque Dianae</l>
<l>atque ait: “O comitum, virgo, pars una mearum,</l>
<l>in quibus es venata iugis?” De caespite virgo</l>
<l>se levat et “salve numen, me indice”, dixit</l>
<l>“audiat ipse licet maius Iove.” Ridet et audit,</l>
<l n="430">et sibi praeferri se gaudet et oscula iungit</l>
<l>nec moderata satis nec sic a virgine danda.</l>
<l>Qua venata foret silva, narrare parantem</l>
<l>impedit amplexu, nec se sine crimine prodit.</l>
<l>Illa quidem contra, quantum modo femina possit</l>
<l n="435">(adspiceres utinam, Saturnia: mitior esses !),</l>
<l>illa quidem pugnat: sed quem superare puella,</l>
<l>
quisve Iovem poterat? — Superum petit aethera victor
</l>
<l>Iuppiter: huic odio nemus est et conscia silva.</l>
<l>Unde pedem referens paene est oblita pharetram</l>
<l n="440">tollere cum telis et quem suspenderat arcum.</l>
<milestone ed="P" unit="para"/>
<l>Ecce, suo comitata choro Dictynna per altum</l>
<l>Maenalon ingrediens et caede superba ferarum</l>
<l>adspicit hanc visamque vocat: clamata refugit,</l>
<l>et timuit primo, ne Iuppiter esset in illa.</l>
<l n="445">Sed postquam pariter nymphas incedere vidit,</l>
<l>sensit abesse dolos numerumque accessit ad harum.</l>
<l>Heu quam difficile est crimen non prodere vultu!</l>
<l>Vix oculos attollit humo, nec, ut ante solebat,</l>
<l>iuncta deae lateri, nec toto est agmine prima,</l>
<l n="450">sed silet et laesi dat signa rubore pudoris;</l>
<l>et nisi quod virgo est poterat sentire Diana</l>
<l>mille notis culpam; nymphae sensisse feruntur.</l>
<l>Orbe resurgebant lunaria cornua nono,</l>
<l>cum dea venatu, fraternis languida flammis,</l>
<l n="455">nacta nemus gelidum, de quo cum murmure labens</l>
<l>ibat et attritas versabat rivus harenas.</l>
<l>Ut loca laudavit, summas pede contigit undas:</l>
<l>
his quoque laudatis “procul est” ait “arbiter omnis;
</l>
<l>nuda superfusis tingamus corpora lymphis.”</l>
<l n="460">Parrhasis erubuit. Cunctae velamina ponunt:</l>
<l>una moras quaerit. Dubitanti vestis adempta est;</l>
<l>qua posita nudo patuit cum corpore crimen.</l>
<l>Attonitae manibusque uterum celare volenti</l>
<l>“i procul hinc” dixit “nec sacros pollue fontes”</l>
<l n="465">Cynthia; deque suo iussit secedere coetu.</l>
<milestone n="466" unit="card"/>
<milestone ed="P" unit="para"/>
<l>Senserat hoc olim magni matrona Tonantis</l>
<l>distuleratque graves in idonea tempora poenas.</l>
<l>Causa morae nulla est, et iam puer Arcas (id ipsum</l>
<l>indoluit Iuno) fuerat de paelice natus.</l>
<l n="470">Quo simul obvertit saevam cum lumine mentem,</l>
<l>“scilicet hoc etiam restabat, adultera” dixit,</l>
<l>“ut fecunda fores, fieretque iniuria partu</l>
<l>nota, Iovisque mei testatum dedecus esset.</l>
<l>Haud impune feres: adimam tibi nempe figuram,</l>
<l n="475">
qua tibi, quaque places nostro, importuna, marito.”
</l>
<milestone ed="P" unit="para"/>
<l>Dixit et adversa prensis a fronte capillis</l>
<l>stravit humi pronam. Tendebat bracchia supplex:</l>
<l>bracchia coeperunt nigris horrescere villis</l>
<l>curvarique manus et aduncos crescere in ungues</l>
<l n="480">officioque pedum fungi, laudataque quondam</l>
<l>ora Iovi lato fieri deformia rictu.</l>
<l>Neve preces animos et verba precantia flectant</l>
<l>posse loqui eripitur; vox iracunda minaxque</l>
<l>plenaque terroris rauco de gutture fertur.</l>
<l n="485">Mens antiqua tamen facta quoque mansit in ursa,</l>
<l>adsiduoque suos gemitu testata dolores</l>
<l>qualescumque manus ad caelum et sidera tollit</l>
<l>ingratumque Iovem, nequeat cum dicere, sentit.</l>
<l>A quotiens, sola non ausa quiescere silva,</l>
<l n="490">ante domum quondamque suis erravit in agris!</l>
<l>A quotiens per saxa canum latratibus acta est</l>
<l>venatrixque metu venantum territa fugit!</l>
<l>Saepe feris latuit visis, oblita quid esset,</l>
<l>ursaque conspectos in montibus horruit ursos</l>
<l n="495">pertimuitque lupos, quamvis pater esset in illis.</l>
<milestone ed="P" unit="para"/>
<l>Ecce, Lycaoniae proles, ignara parentis,</l>
<l>Arcas adest, ter quinque fere natalibus actis:</l>
<l>dumque feras sequitur, dum saltus eligit aptos</l>
<l>nexilibusque plagis silvas Erymanthidas ambit,</l>
<l n="500">incidit in matrem; quae restitit Arcade viso</l>
<l>et cognoscenti similis fuit. Ille refugit</l>
<l>inmotosque oculos in se sine fine tenentem</l>
<l>nescius extimuit propiusque accedere aventi</l>
<l>vulnifico fuerat fixurus pectora telo.</l>
<l n="505">Arcuit omnipotens pariterque ipsosque nefasque</l>
<l>sustulit, et celeri raptos per inania vento</l>
<l>imposuit caelo vicinaque sidera fecit.</l>
<milestone ed="P" unit="para"/>
<l>Intumuit Iuno, postquam inter sidera paelex</l>
<l>fulsit et ad canam descendit in aequora Tethyn</l>
<l n="510">Oceanumque senem, quorum reverentia movit</l>
<l>saepe deos, causamque viae scitantibus infit:</l>
<milestone ed="P" unit="para"/>
<l>“Quaeritis, aetheriis quare regina deorum</l>
<l>sedibus huc adsim? pro me tenet altera caelum.</l>
<l>Mentiar, obscurum nisi nox cum fecerit orbem,</l>
<l n="515">nuper honoratas summo, mea vulnera, caelo</l>
<l>videritis stellas illic, ubi circulus axem</l>
<l>ultimus extremum spatioque brevissimus ambit.</l>
<l>Est vero, cur quis Iunonem laedere nolit</l>
<l>offensamque tremat, quae prosum sola nocendo?</l>
<l n="520">O ego quantum egi! quam vasta potentia nostra est!</l>
<l>Esse hominem vetui: facta est dea. Sic ego poenas</l>
<l>sontibus impono, sic est mea magna potestas.</l>
<l>Vindicet antiquam faciem vultusque ferinos</l>
<l>detrahat, Argolica quod in ante Phoronide fecit.</l>
<l n="525">Cur non et pulsa ducit Iunone meoque</l>
<l>collocat in thalamo socerumque Lycaona sumit?</l>
<l>At vos si laesae tangit contemptus alumnae,</l>
<l>gurgite caeruleo septem prohibete triones</l>
<l>sideraque in caelo, stupri mercede, recepta</l>
<l n="530">pellite, ne puro tingatur in aequore paelex.”</l>
<milestone n="531" unit="card"/>
<milestone ed="Magnus" n="Corvus. Coronis. Cornix. Ocyroe." unit="tale"/>
<milestone ed="P" unit="para"/>
<l>Di maris adnuerant: habili Saturnia curru</l>
<l>ingreditur liquidum pavonibus aethera pictis,</l>
<l>tam nuper pictis caeso pavonibus Argo,</l>
<l>quam tu nuper eras, cum candidus ante fuisses,</l>
<l n="535">corve loquax, subito nigrantes versus in alas.</l>
<l>Nam fuit haec quondam niveis argentea pennis</l>
<l>ales ut aequaret totas sine labe columbas</l>
<l>nec servaturis vigili Capitolia voce</l>
<l>cederet anseribus nec amanti flumina cycno.</l>
<l n="540">Lingua fuit damno; lingua faciente loquaci</l>
<l>qui color albus erat, nunc est contrarius albo.</l>
<milestone ed="P" unit="para"/>
<l>Pulchrior in tota, quam Larisaea Coronis,</l>
<l>non fuit Haemonia: placuit tibi, Delphice, certe,</l>
<l>dum vel casta fuit vel inobservata. Sed ales</l>
<l n="545">sensit adulterium Phoebeius, utque latentem</l>
<l>detegeret culpam, non exorabilis index,</l>
<l>ad dominum tendebat iter. Quem garrula motis</l>
<l>consequitur pennis, scitetur ut omnia, cornix,</l>
<l>auditaque viae causa “non utile carpis”</l>
<l n="550">inquit “iter: ne sperne meae praesagia linguae.</l>
<l>Quid fuerim quid simque vide, meritumque require:</l>
<l>invenies nocuisse fidem. Nam tempore quodam</l>
<l>Pallas Erichthonium, prolem sine matre creatam,</l>
<l>clauserat Actaeo texta de vimine cista</l>
<l n="555">virginibusque tribus gemino de Cecrope natis</l>
<l>et legem dederat, sua ne secreta viderent.</l>
<l>Abdita fronde levi densa speculabar ab ulmo,</l>
<l>quid facerent. Commissa duae sine fraude tuentur,</l>
<l>Pandrosos atque Herse; timidas vocat una sorores</l>
<l n="560">Aglauros nodosque manu diducit, et intus</l>
<l>infantemque vident adporrectumque draconem.</l>
<l>Acta deae refero. Pro quo mihi gratia talis</l>
<l>redditur, ut dicar tutela pulsa Minervae</l>
<l>et ponar post noctis avem. Mea poena volucres</l>
<l n="565">admonuisse potest ne voce pericula quaerant.</l>
<l>At, puto, non ultro nec quicquam tale rogantem</l>
<l>me petiit? ipsa licet hoc a Pallade quaeras:</l>
<l>quamvis irata est, non hoc irata negabit.</l>
<l>Nam me Phocaica clarus tellure Coroneus</l>
<l n="570">(nota loquor) genuit fueramque ego regia virgo</l>
<l>divitibusque procis (ne me contemne) petebar.</l>
<l>Forma mihi nocuit. Nam cum per litora lentis</l>
<l>passibus, ut soleo, summa spatiarer harena,</l>
<l>vidit et incaluit pelagi deus; utque precando</l>
<l n="575">tempora cum blandis absumpsit inania verbis,</l>
<l>vim parat et sequitur. Fugio densumque relinquo</l>
<l>litus et in molli nequiquam lassor harena.</l>
<l>Inde deos hominesque voco; nec contigit ullum</l>
<l>vox mea mortalem: mota est pro virgine virgo</l>
<l n="580">auxiliumque tulit. Tendebam bracchia caelo:</l>
<l>bracchia coeperunt levibus nigrescere pennis.</l>
<l>Reicere ex umeris vestem molibar: at illa</l>
<l>pluma erat inque cutem radices egerat imas.</l>
<l>Plangere nuda meis conabar pectora palmis:</l>
<l n="585">sed neque iam palmas nec pectora nuda gerebam.</l>
<l>Currebam: nec, ut ante, pedes retinebat harena,</l>
<l>sed summa tollebar humo. Mox alta per auras</l>
<l>evehor et data sum comes inculpata Minervae.</l>
<l>Quid tamen hoc prodest, si diro facta volucris</l>
<l n="590">crimine Nyctimene nostro successit honori?</l>
<l>An quae per totam res est notissima Lesbon,</l>
<l>non audita tibi est, patrium temerasse cubile</l>
<l>Nyctimenen? avis illa quidem, sed conscia culpae</l>
<l>conspectum lucemque fugit tenebrisque pudorem</l>
<l n="595">celat et a cunctis expellitur aethere toto.”</l>
<milestone ed="P" unit="para"/>
<l>Talia dicenti “tibi” ait “revocamina” corvus</l>
<l>“sint precor ista malo: nos vanum spernimus omen.”</l>
<l>Nec coeptum dimittit iter, dominoque iacentem</l>
<l>cum iuvene Haemonio vidisse Coronida narrat.</l>
<l n="600">Laurea delapsa est audito crimine amanti,</l>
<l>et pariter vultusque deo plectrumque colorque</l>
<l>excidit. Utque animus tumida fervebat ab ira,</l>
<l>arma adsueta rapit flexumque a cornibus arcum</l>
<l>tendit et illa suo totiens cum pectore iuncta</l>
<l n="605">indevitato traiecit pectora telo.</l>
<l>Icta dedit gemitum, tractoque a corpore ferro</l>
<l>candida puniceo perfudit membra cruore,</l>
<l>et dixit: “Potui poenas tibi, Phoebe, dedisse,</l>
<l>sed peperisse prius: duo nunc moriemur in una.”</l>
<l n="610">Hactenus, et pariter vitam cum sanguine fudit.</l>
<l>Corpus inane animae frigus letale secutum est.</l>
<milestone ed="P" unit="para"/>
<l>Paenitet heu sero poenae crudelis amantem,</l>
<l>seque, quod audierit, quod sic exarserit, odit;</l>
<l>odit avem, per quam crimen causamque dolendi</l>
<l n="615">scire coactus erat, nec non arcumque manumque</l>
<l>odit, cumque manu temeraria tela sagittas</l>
<l>conlapsamque fovet seraque ope vincere fata</l>
<l>nititur et medicas exercet inaniter artes.</l>
<l>Quae postquam frustra temptata, rogumque parari</l>
<l n="620">vidit et arsuros supremis ignibus artus,</l>
<l>tum vero gemitus (neque enim caelestia tingi</l>
<l>ora licet lacrimis) alto de corde petitos</l>
<l>edidit, haud aliter quam cum spectante iuvenca</l>
<l>lactentis vituli, dextra libratus ab aure</l>
<l n="625">tempora discussit claro cava malleus ictu.</l>
<l>Ut tamen ingratos in pectora fudit odores</l>
<l>et dedit amplexus iniustaque iusta peregit,</l>
<l>non tulit in cineres labi sua Phoebus eosdem</l>
<l>semina, sed natum flammis uteroque parentis</l>
<l n="630">eripuit geminique tulit Chironis in antrum;</l>
<l>sperantemque sibi non falsae praemia linguae</l>
<l>inter aves albas vetuit consistere corvum.</l>
<milestone n="633" unit="card"/>
<milestone ed="More" n="OCYROE AND AECULAPIUS" unit="tale"/>
<milestone ed="P" unit="para"/>
<l>Semifer interea divinae stirpis alumno</l>
<l>laetus erat mixtoque oneri gaudebat honore.</l>
<l n="635">Ecce venit rutilis umeros protecta capillis</l>
<l>filia Centauri, quam quondam nympha Chariclo</l>
<l>fluminis in rapidi ripis enixa vocavit</l>
<l>Ocyroen. Non haec artes contenta paternas</l>
<l>edidicisse fuit: fatorum arcana canebat.</l>
<milestone ed="P" unit="para"/>
<l n="640">Ergo ubi vaticinos concepit mente furores</l>
<l>incaluitque deo, quem clausum pectore habebat,</l>
<l>adspicit infantem “toto” que “salutifer orbi</l>
<l>cresce puer” dixit: “tibi se mortalia saepe</l>
<l>corpora debebunt; animas tibi reddere ademptas</l>
<l n="645">fas erit; idque semel dis indignantibus ausus</l>
<l>posse dare hoc iterum flamma prohibebere avita</l>
<l>eque deo corpus fies exsangue, deusque,</l>
<l>qui modo corpus eras, et bis tua fata novabis.</l>
<l>Tu quoque, care pater, nunc inmortalis et aevis</l>
<l n="650">omnibus ut maneas nascendi lege creatus,</l>
<l>posse mori cupies, tum cum cruciabere dirae</l>
<l>sanguine serpentis per saucia membra recepto;</l>
<l>teque ex aeterno patientem numina mortis</l>
<l>efficient, triplicesque deae tua fila resolvent.”</l>
<l n="655">Restabat fatis aliquid. Suspirat ab imis</l>
<l>pectoribus, lacrimaeque genis labuntur obortae,</l>
<l>atque ita “praevertunt” inquit “me fata, vetorque</l>
<l>plura loqui, vocisque meae praecluditur usus.</l>
<l>Non fuerant artes tanti, quae numinis iram</l>
<l n="660">contraxere mihi; mallem nescisse futura.</l>
<l>Iam mihi subduci facies humana videtur,</l>
<l>iam cibus herba placet, iam latis currere campis</l>
<l>impetus est: in equam cognataque corpora vertor.</l>
<l>Tota tamen quare? pater est mihi nempe biformis.”</l>
<milestone ed="P" unit="para"/>
<l n="665">Talia dicenti pars est extrema querellae</l>
<l>intellecta parum, confusaque verba fuerunt.</l>
<l>Mox nec verba quidem nec equae sonus ille videtur,</l>
<l>sed simulantis equam, parvoque in tempore certos</l>
<l>edidit hinnitus et bracchia movit in herbas.</l>
<l n="670">Tum digiti coeunt et quinos adligat ungues</l>
<l>perpetuo cornu levis ungula, crescit et oris</l>
<l>et colli spatium, longae pars maxima pallae</l>
<l>cauda fit, utque vagi crines per colla iacebant,</l>
<l>in dextras abiere iubas: pariterque novata est</l>
<l n="675">et vox et facies nomen quoque monstra dedere.</l>
<milestone n="676" unit="card"/>
<milestone ed="Magnus" n="Battus." unit="tale"/>
<milestone ed="P" unit="para"/>
<l>Flebat opemque tuam frustra Philyreius heros,</l>
<l>Delphice, poscebat. Nam nec rescindere magni</l>
<l>iussa Iovis poteras, nec, si rescindere posses,</l>
<l>tunc aderas: Elin Messeniaque arva colebas.</l>
<milestone ed="More" n="BATTUS AND MERCURY" unit="tale"/>
<l n="680">Illud erat tempus, quo te pastoria pellis</l>
<l>texit onusque fuit baculum silvestre sinistrae,</l>
<l>alterius dispar septenis fistula cannis.</l>
<l>Dumque amor est curae, dum te tua fistula mulcet,</l>
<l>incustoditae Pylios memorantur in agros</l>
<l n="685">processisse boves. Videt has Atlantide Maia</l>
<l>natus et arte sua silvis occultat abactas.</l>
<l>Senserat hoc furtum nemo nisi notus in illo</l>
<l>rure senex; Battum vicinia tota vocabant.</l>
<l>Divitis hic saltus herbosaque pascua Nelei</l>
<l n="690">nobiliumque greges custos servabat equarum.</l>
<l>Hunc timuit blandaque manu seduxit et illi</l>
<l>
“quisquis es, hospes” ait, “si forte armenta requiret
</l>
<l>haec aliquis, vidisse nega; neu gratia facto</l>
<l>nulla rependatur, nitidam cape praemia vaccam” —</l>
<l n="695">et dedit. Accepta voces has reddidit hospes:</l>
<l>“Tutus eas: lapis iste prius tua furta loquetur”,</l>
<l>et lapidem ostendit. Simulat Iove natus abire,</l>
<l>mox redit, et versa pariter cum voce figura</l>
<l>“rustice, vidisti siquas hoc limite” dixit</l>
<l n="700">“ire boves, fer opem furtoque silentia deme:</l>
<l>iuncta suo pariter dabitur ubi femina tauro.”</l>
<l>
At senior, postquam est merces geminata, “sub illis
</l>
<l>
montibus” inquit “erunt”: et erant sub montibus illis.
</l>
<l>Risit Atlantiades et “me mihi, perfide, prodis?</l>
<l n="705">me mihi prodis?” ait, periuraque pectora vertit</l>
<l>in durum silicem, qui nunc quoque dicitur index,</l>
<l>inque nihil merito vetus est infamia saxo.</l>
<milestone n="708" unit="card"/>
<milestone ed="Magnus" n="Aglauros. Invidia." unit="tale"/>
<milestone ed="P" unit="para"/>
<l>Hinc se sustulerat paribus caducifer alis,</l>
<l>Munychiosque volans agros gratamque Minervae</l>
<l n="710">despectabat humum cultique arbusta Lycei.</l>
<l>Illa forte die castae de more puellae</l>
<l>vertice supposito festas in Palladis arces</l>
<l>pura coronatis portabant sacra canistris.</l>
<l>Inde revertentes deus adspicit ales iterque</l>
<l n="715">non agit in rectum, sed in orbem curvat eundem.</l>
<l>Ut volucris visis rapidissima miluus extis,</l>
<l>dum timet et densi circumstant sacra ministri,</l>
<l>flectitur in gyrum nec longius audet abire</l>
<l>spemque suam motis avidus circumvolat alis,</l>
<l n="720">sic super Actaeas agilis Cyllenius arces</l>
<l>inclinat cursus et easdem circinat auras.</l>
<l>Quanto splendidior quam cetera sidera fulget</l>
<l>Lucifer, et quanto quam Lucifer aurea Phoebe,</l>
<l>tanto virginibus praestantior omnibus Herse</l>
<l n="725">ibat, eratque decus pompae comitumque suarum.</l>
<l>Obstipuit forma Iove natus, et aethere pendens</l>
<l>non secus exarsit, quam cum Balearica plumbum</l>
<l>funda iacit: volat illud et incandescit eundo</l>
<l>et quos non habuit, sub nubibus invenit ignes.</l>
<l n="730">Vertit iter caeloque petit terrena relicto</l>
<l>nec se dissimulat: tanta est fiducia formae.</l>
<l>Quae quamquam iusta est, cura tamen adiuvat illam</l>
<l>permulcetque comas chlamydemque, ut pendeat apte,</l>
<l>collocat, ut limbus totumque appareat aurum,</l>
<l n="735">ut teres in dextra, qua somnos ducit et arcet,</l>
<l>virga sit, ut tersis niteant talaria plantis.</l>
<l>Pars secreta domus ebore et testudine cultos</l>
<l>
tres habuit thalamos: quorum tu, Pandrose, dextrum,
</l>
<l>Aglauros laevum, medium possederat Herse.</l>
<l n="740">Quae tenuit laevum, venientem prima notavit</l>
<l>Mercurium nomenque dei scitarier ausa est</l>
<l>et causam adventus. Cui sic respondit Atlantis</l>
<l>Pleionesque nepos: “Ego sum, qui iussa per auras</l>
<l>verba patris porto: pater est mihi Iuppiter ipse.</l>
<l n="745">Nec fingam causas; tu tantum fida sorori</l>
<l>esse velis prolisque meae matertera dici.</l>
<l>Herse causa viae. Faveas oramus amanti.”</l>
<milestone ed="P" unit="para"/>
<l>Adspicit hunc oculis isdem, quibus abdita nuper</l>
<l>viderat Aglauros flavae secreta Minervae,</l>
<l n="750">proque ministerio magni sibi ponderis aurum</l>
<l>postulat: interea tectis excedere cogit.</l>
<milestone ed="P" unit="para"/>
<l>Vertit ad hanc torvi dea bellica luminis orbem</l>
<l>et tanto penitus traxit suspiria motu,</l>
<l>ut pariter pectus positamque in pectore forti</l>
<l n="755">aegida concuteret. Subit, hanc arcana profana</l>
<l>detexisse manu tum cum sine matre creatam</l>
<l>Lemnicolae stirpem contra data foedera vidit,</l>
<l>et gratamque deo fore iam gratamque sorori</l>
<l>et ditem sumpto, quod avara poposcerat, auro.</l>
<milestone ed="P" unit="para"/>
<l n="760">Protinus Invidiae nigro squalentia tabo</l>
<l>tecta petit. Domus est imis in vallibus huius</l>
<l>abdita, sole carens, non ulli pervia vento,</l>
<l>tristis et ignavi plenissima frigoris, et quae</l>
<l>igne vacet semper, caligine semper abundet.</l>
<l n="765">Huc ubi pervenit belli metuenda virago,</l>
<l>constitit ante domum (neque enim succedere tectis</l>
<l>fas habet) et postes extrema cuspide pulsat.</l>
<l>Concussae patuere fores. Videt intus edentem</l>
<l>vipereas carnes, vitiorum alimenta suorum,</l>
<l n="770">Invidiam, visaque oculos avertit. At illa</l>
<l>surgit humo pigre semesarumque relinquit</l>
<l>corpora serpentum passuque incedit inerti;</l>
<l>utque deam vidit formaque armisque decoram,</l>
<l>ingemuit vultumque ima ad suspiria duxit.</l>
<l n="775">Pallor in ore sedet, macies in corpore toto,</l>
<l>nusquam recta acies, livent rubigine dentes,</l>
<l>pectora felle virent, lingua est suffusa veneno.</l>
<l>Risus abest, nisi quem visi movere dolores.</l>
<l>Nec fruitur somno, vigilacibus excita curis,</l>
<l n="780">sed videt ingratos intabescitque videndo</l>
<l>successus hominum, carpitque et carpitur una,</l>
<l>
suppliciumque suum est. Quamvis tamen oderat illam,
</l>
<l>talibus adfata est breviter Tritonia dictis:</l>
<l>“Infice tabe tua natarum Cecropis unam.</l>
<l n="785">
Sic opus est. Aglauros ea est.” Haud plura locuta
</l>
<l>fugit et impressa tellurem reppulit hasta.</l>
<milestone ed="P" unit="para"/>
<l>Illa deam obliquo fugientem lumine cernens</l>
<l>murmura parva dedit, successurumque Minervae</l>
<l>indoluit, baculumque capit, quod spinea totum</l>
<l n="790">vincula cingebant, adopertaque nubibus atris,</l>
<l>quacumque ingreditur, florentia proterit arva</l>
<l>exuritque herbas et summa cacumina carpit,</l>
<l>adflatuque suo populos urbesque domosque</l>
<l>polluit. Et tandem Tritonida conspicit arcem</l>
<l n="795">ingeniis opibusque et festa pace virentem,</l>
<l>
vixque tenet lacrimas, quia nil lacrimabile cernit.
</l>
<l>Sed postquam thalamos intravit Cecrope natae,</l>
<l>iussa facit pectusque manu ferrugine tincta</l>
<l>tangit et hamatis praecordia sentibus implet,</l>
<l n="800">inspiratque nocens virus, piceumque per ossa</l>
<l>dissipat et medio spargit pulmone venenum.</l>
<l>Neve mali causae spatium per latius errent,</l>
<l>germanam ante oculos fortunatumque sororis</l>
<l>coniugium pulchraque deum sub imagine ponit,</l>
<l n="805">cunctaque magna facit. Quibus inritata dolore</l>
<l>Cecropis occulto mordetur et anxia nocte,</l>
<l>anxia luce gemit, lentaque miserrima tabe</l>
<l>liquitur ut glacies incerto saucia sole.</l>
<l>Felicisque bonis non lenius uritur Herses,</l>
<l n="810">quam cum spinosis ignis supponitur herbis,</l>
<l>quae neque dant flammas lenique tepore cremantur.</l>
<l>Saepe mori voluit, ne quicquam tale videret,</l>
<l>saepe velut crimen rigido narrare parenti;</l>
<l>denique in adverso venientem limine sedit</l>
<l n="815">exclusura deum. Cui blandimenta precesque</l>
<l>verbaque iactanti mitissima “desine” dixit:</l>
<l>“hinc ego me non sum nisi te motura repulso.”</l>
<l>“Stemus” ait “pacto” velox Cyllenius “isto”:</l>
<l>caelestique fores virga patefecit. At illi</l>
<l n="820">surgere conanti partes, quascumque sedendo</l>
<l>flectimus, ignava nequeunt gravitate moveri.</l>
<l>Illa quidem pugnat recto se attollere trunco,</l>
<l>sed genuum iunctura riget, frigusque per inguen</l>
<l>labitur, et callent amisso sanguine venae.</l>
<l n="825">Utque malum late solet inmedicabile cancer</l>
<l>serpere et inlaesas vitiatis addere partes,</l>
<l>sic letalis hiems paulatim in pectora venit</l>
<l>vitalesque vias et respiramina clausit.</l>
<l>Nec conata loqui est, nec, si conata fuisset,</l>
<l n="830">vocis habebat iter: saxum iam colla tenebat,</l>
<l>oraque duruerant, signumque exsangue sedebat.</l>
<l>Nec lapis albus erat: sua mens infecerat illam.</l>
<milestone n="833" unit="card"/>
<milestone ed="Magnus" n="Europa." unit="tale"/>
<milestone ed="P" unit="para"/>
<l>Has ubi verborum poenas mentisque profanae</l>
<l>cepit Atlantiades, dictas a Pallade terras</l>
<l n="835">linquit et ingreditur iactatis aethera pennis.</l>
<l>Sevocat hunc genitor. Nec causam fassus amoris</l>
<l>“fide minister” ait “iussorum, nate, meorum,</l>
<l>pelle moram solitoque celer delabere cursu,</l>
<l>quaeque tuam matrem tellus a parte sinistra</l>
<l n="840">suspicit (indigenae Sidonida nomine dicunt),</l>
<l>hanc pete, quodque procul montano gramine pasci</l>
<l>armentum regale vides, ad litora verte.”</l>
<milestone ed="P" unit="para"/>
<l>Dixit, et expulsi iamdudum monte iuvenci</l>
<l>litora iussa petunt, ubi magni filia regis</l>
<l n="845">ludere virginibus Tyriis comitata solebat.</l>
<l>Non bene conveniunt nec in una sede morantur</l>
<milestone ed="More" n="EUROPA AND JUPITER" unit="tale"/>
<l>maiestas et amor: sceptri gravitate relicta</l>
<l>ille pater rectorque deum, cui dextra trisulcis</l>
<l>ignibus armata est, qui nutu concutit orbem,</l>
<l n="850">induitur faciem tauri mixtusque iuvencis</l>
<l>mugit et in teneris formosus obambulat herbis.</l>
<l>Quippe color nivis est, quam nec vestigia duri</l>
<l>calcavere pedis nec solvit aquaticus auster.</l>
<l>Colla toris exstant, armis palearia pendent,</l>
<l n="855">cornua parva quidem, sed quae contendere possis</l>
<l>facta manu, puraque magis perlucida gemma.</l>
<l>Nullae in fronte minae, nec formidabile lumen;</l>
<l>pacem vultus habet. Miratur Agenore nata,</l>
<l>quod tam formosus, quod proelia nulla minetur.</l>
<l n="860">Sed quamvis mitem metuit contingere primo:</l>
<l>mox adit et flores ad candida porrigit ora.</l>
<l>Gaudet amans et, dum veniat sperata voluptas,</l>
<l>oscula dat manibus; vix iam, vix cetera differt.</l>
<l>Et nunc adludit viridique exsultat in herba,</l>
<l n="865">nunc latus in fulvis niveum deponit harenis;</l>
<l>paulatimque metu dempto modo pectora praebet</l>
<l>virginea plaudenda manu, modo cornua sertis</l>
<l>impedienda novis. Ausa est quoque regia virgo</l>
<l>nescia quem premeret, tergo considere tauri,</l>
<l n="870">cum deus a terra siccoque a litore sensim</l>
<l>falsa pedum primis vestigia ponit in undis:</l>
<l>inde abit ulterius mediique per aequora ponti</l>
<l>fert praedam. Pavet haec litusque ablata relictum</l>
<l>respicit, et dextra cornum tenet, altera dorso</l>
<l n="875">imposita est; tremulae sinuantur flamine vestes.</l>
</div1>

</body>
</text>
</TEI.2>
